{
	"1": {
		"id": 1,
		"categories": ["Esperienza", "Prepotenza", "Disprezzo"],
		"macrocategories": ["Tempo", "Vizi Umani"],
		"numeral": "I",
		"text": "Io ho lungamente ricusato di creder vere le cose che dirò qui sotto, perché, oltre che la natura mia era troppo rimota da esse, e che l’animo tende sempre a giudicare gli altri da sé medesimo, la mia inclinazione non è stata mai d’odiare gli uomini, ma di amarli. In ultimo l’esperienza quasi violentemente me le ha persuase: e sono certo che quei lettori che si troveranno aver praticato cogli uomini molto e in diversi modi, confesseranno che quello ch’io sono per dire è vero; tutti gli altri lo terranno per esagerato, finché l’esperienza, se mai avranno occasione di veramente fare esperienza della societá umana, non lo ponga loro dinanzi agli occhi. Dico che il mondo è una lega di birbanti contro gli uomini da bene, e di vili contro i generosi. Quando due o piú birbanti si trovano insieme la prima volta, facilmente e come per segni si conoscono tra loro per quello che sono; e subito si accordano; o se i loro interessi non patiscono questo, certamente provano inclinazione l’uno per l’altro, e si hanno gran rispetto. Se un birbante ha contrattazioni e negozi con altri birbanti, spessissimo accade che si porta con lealtá e che non gl’inganna; se con genti onorate, è impossibile che non manchi loro di fede, e dovunque gli torna comodo, non cerchi di rovinarle; ancorché sieno persone animose e capaci di vendicarsi; perché ha speranza, come quasi sempre gli riesce, di vincere colle sue frodi la loro bravura. Io ho veduto piú volte uomini paurosissimi, trovandosi fra un birbante piú pauroso di loro, e una persona da bene piena di coraggio, abbracciare per paura le parti del birbante: anzi questa cosa accade sempre che le genti ordinarie si trovano in occasioni simili: perché le vie dell’uomo coraggioso e da bene sono conosciute e semplici, quelle del ribaldo sono occulte e infinitamente varie. Ora, come ognuno sa, le cose ignote fanno piú paura che le conosciute; e facilmente uno si guarda dalle vendette dei generosi, dalle quali la stessa viltá e la paura ti salvano; ma nessuna paura e nessuna viltá è bastante a scamparti dalle persecuzioni segrete, dalle insidie, né dai colpi anche palesi che ti vengono dai nemici vili. Generalmente nella vita quotidiana il vero coraggio è temuto pochissimo; anche perché, essendo scompagnato da ogni impostura, è privo di quell’apparato che rende le cose spaventevoli; e spesso non gli è creduto; e i birbanti sono temuti anche come coraggiosi, perché per virtú d’impostura, molte volte sono tenuti tali. Rari sono i birbanti poveri: perché, lasciando tutto l’altro, se un uomo da bene cade in povertá, nessuno lo soccorre, e molti se ne rallegrano; ma se un ribaldo diventa povero, tutta la cittá si solleva per aiutarlo. La ragione si può intendere di leggeri: ed è che naturalmente noi siamo tocchi dalle sventure di chi ci è compagno e consorte, perché pare che sieno altrettante minacce a noi stessi; e volentieri, potendo, vi apprestiamo rimedio, perché il trascurarle pare troppo chiaramente un acconsentire dentro noi medesimi che, nell’occasione, il simile sia fatto a noi. Ora i birbanti, che al mondo sono i piú di numero e i piú copiosi di facoltá, tengono ciascheduno gli altri birbanti, anche non cogniti a sé di veduta, per compagni e consorti loro, e nei bisogni si sentono tenuti a soccorrerli per quella specie di lega, come ho detto, che v’è tra essi. Ai quali anche pare uno scandalo che un uomo conosciuto per birbante sia veduto nella miseria; perché questa dal mondo, che sempre in parole è onoratore della virtú, facilmente in casi tali è chiamata gastigo, cosa che ritorna in obbrobrio, e che può ritornare in danno, di tutti loro. Però in tôr via questo scandalo si adoperano tanto efficacemente, che pochi esempi si vedono di ribaldi, salvo se non sono persone del tutto oscure, che caduti in mala fortuna, non racconcino le cose loro in qualche modo comportabile. All’opposto i buoni e i magnanimi, come diversi dalla generalitá, sono tenuti dalla medesima quasi creature d’altra specie, e conseguentemente non solo non avuti per consorti né per compagni, ma stimati non partecipi de’ diritti sociali, e, come sempre si vede, perseguitati tanto piú o meno gravemente, quanto la bassezza d’animo e la malvagitá del tempo e del popolo nei quali si abbattono a vivere, sono piú o meno insigni; perché, come ne’corpi degli animali la natura tende sempre a purgarsi di quegli umori e di quei principi che non si confanno con quelli onde propriamente si compongono essi corpi, così nelle aggregazioni di molti uomini la stessa natura porta che chiunque differisce grandemente dall’universale di quelli, massime se tale differenza è anche contrarietá, con ogni sforzo sia cercato distruggere o discacciare. Anche sogliono essere odiatissimi i buoni e i generosi, perché ordinariamente sono sinceri, e chiamano le cose coi loro nomi. Colpa non perdonata dal genere umano, il quale non odia mai tanto chi fa male, né il male stesso, quanto chi lo nomina. In modo che piú volte, mentre chi fa male ottiene ricchezze, onori e potenza, chi lo nomina è strascinato in sui patiboli; essendo gli uomini prontissimi a sofferire o dagli altri o dal cielo qualunque cosa, purché in parole ne sieno salvi."
	},
	"2": {
		"id": 2,
		"categories": ["Educazione"],
		"macrocategories": ["Conoscenza"],
		"numeral": "II",
		"text": "Scorri le vite degli uomini illustri, e se guarderai a quelli che sono tali, non per iscrivere, ma per fare, troverai a gran fatica pochissimi veramente grandi, ai quali non sia mancato il padre nella prima etá. Lascio stare che, parlando di quelli che vivono di entrata, colui che ha il padre vivo, comunemente è un uomo senza facoltá; e per conseguenza non può nulla nel mondo: tanto piú che nel tempo stesso è facoltoso in aspettativa, onde non si dá pensiero di procacciarsi roba coll’opera propria; il che potrebbe essere occasione a grandi fatti; caso non ordinario però, poiché generalmente quelli che hanno fatto cose grandi, sono stati o copiosi o certo abbastanza forniti de’ beni della fortuna insino dal principio. Ma lasciando tutto questo, la potestá paterna appresso tutte le nazioni che hanno leggi, porta seco una specie di schiavitú de’ figliuoli; che, per essere domestica, è piú stringente e piú sensibile della civile; e che, comunque possa essere temperata o dalle leggi stesse, o dai costumi pubblici, o dalle qualitá particolari delle persone, un effetto dannosissimo non manca mai di produrre: e questo è un sentimento che l’uomo, finché ha il padre vivo, porta perpetuamente nell’animo; confermatogli dall’opinione che visibilmente ed inevitabilmente ha di lui la moltitudine. Dico un sentimento di soggezione e di dependenza, e di non essere libero signore di sé medesimo, anzi di non essere, per dir così, una persona intera, ma una parte e un membro solamente, e di appartenere il suo nome ad altrui piú che a sé. Il qual sentimento, piú profondo in coloro che sarebbero piú atti alle cose, perché avendo lo spirito piú svegliato, sono piú capaci di sentire, e piú oculati ad accorgersi della veritá della propria condizione, è quasi impossibile che vada insieme, non dirò col fare, ma col disegnare checchessia di grande. E passata in tal modo la gioventú, l’uomo che in etá di quaranta o di cinquant’anni sente per la prima volta di essere nella potestá propria, è soverchio il dire che non prova stimolo e che, se ne provasse, non avrebbe piú impeto né forze né tempo sufficienti ad azioni grandi. Così anche in questa parte si verifica che nessun bene si può avere al mondo, che non sia accompagnato da mali della stessa misura: poiché l’utilitá inestimabile del trovarsi innanzi nella giovanezza una guida esperta ed amorosa, quale non può essere alcuno così come il proprio padre, è compensata da una sorta di nullitá e della giovanezza e generalmente della vita."
	},
	"3": {
		"id": 3,
		"categories": ["Denaro", "Ipocrisia"],
		"macrocategories": ["Miserie Umane", "Vizi Umani"],
		"numeral": "III",
		"text": "La sapienza economica di questo secolo si può misurare dal corso che hanno le edizioni che chiamano compatte, dove è poco il consumo della carta, e infinito quello della vista. Sebbene in difesa del risparmio della carta nei libri, si può allegare che l’usanza del secolo è che si stampi molto e che nulla si legga. Alla quale usanza appartiene anche l’avere abbandonati i caratteri tondi, che si adoperarono comunemente in Europa ai secoli addietro, e sostituiti in loro vece i caratteri lunghi, aggiuntovi il lustro della carta; cose quanto belle a vederle, tanto e piú dannose agli occhi nella lettura; ma ben ragionevoli in un tempo nel quale i libri si stampano per vedere e non per leggere."
	},
	"4": {
		"id": 4,
		"categories": ["Credulità", "Illusioni", "Immaginazione e Realtà"],
		"macrocategories": ["Conoscenza", "Vizi Umani", "Dualismi"],
		"numeral": "IV",
		"text": "Questo che segue, non è un pensiero, ma un racconto, ch’io pongo qui per isvagamento del lettore. Un mio amico, anzi compagno della mia vita, Antonio Ranieri, giovane che, se vive, e se gli uomini non vengono a capo di rendere inutili i doni ch’egli ha dalla natura, presto sará significato abbastanza dal solo nome, abitava meco nel 1831 in Firenze. Una sera di state, passando per via Buia, trovò in sul canto, presso alla piazza del Duomo, sotto una finestra terrena del palazzo che ora è de’ Riccardi, fermata molta gente, che diceva tutta spaventata: ‘Ih, la fantasima!’ E, guardando per la finestra nella stanza, dove non era altro lume che quello che vi batteva dentro da una delle lanterne della cittá, vide egli stesso come un’ombra di donna, che scagliava le braccia di qua e di lá, e nel resto immobile. Ma avendo pel capo altri pensieri, passò oltre, e per quella sera né per tutto il giorno vegnente non si ricordò di quell’incontro. L’altra sera, alla stessa ora, abbattendosi a ripassare dallo stesso luogo, vi trovò raccolta piú moltitudine che la sera innanzi, e udí che ripetevano con lo stesso terrore: ‘Ih, la fantasima!’ E riguardando per entro la finestra, rivide quella stessa ombra, che pure, senza fare altro moto, scoteva le braccia. Era la finestra non molto piú alta da terra che una statura d’uomo; e uno tra la moltitudine che pareva un birro, disse: ‘S’i’avessi qualcuno che mi sostenessi ’n sulle spalle, i’ vi monterei, per guardare che v’è lá drento.’ Al che soggiunse il Ranieri: ‘Se voi mi sostenete, monterò io.’ E déttogli da quello: ‘Montate,’ montò su, ponendogli i piedi in sugli omeri, e trovò presso all’inferriata della finestra, disteso in sulla spalliera di una seggiola un grembiale nero, che agitato dal vento, faceva quell’apparenza di braccia che si scagliassero; e sopra la seggiola, appoggiata alla medesima spalliera, una rocca da filare, che pareva il capo dell’ombra: la quale rocca il Ranieri presa in mano, mostrò al popolo adunato, che con molto riso si disperse. A che questa storiella? per ricreazione, come ho detto, de’ lettori, e inoltre per un sospetto ch’io ho, che ancora possa essere non inutile alla critica storica ed alla filosofia sapere che nel secolo decimonono, nel bel mezzo di Firenze, che è la cittá piú culta d’Italia, e dove il popolo in particolare è piú intendente e piú civile, si veggono fantasmi, che sono creduti spiriti, e sono rocche da filare. E gli stranieri si tengano qui di sorridere, come fanno volentieri delle cose nostre; perché troppo è noto che nessuna delle tre grandi nazioni che, come dicono i giornali, marchent á la téte de la civilisalion, crede agli spiriti meno dell’italiana."
	},
	"5": {
		"id": 5,
		"categories": ["Popolarità"],
		"macrocategories": ["Miserie Umane"],
		"numeral": "V",
		"text": "Nelle cose occulte vede meglio sempre il minor numero, nelle palesi il maggiore. È assurdo l’addurre quello che chiamano consenso delle genti nelle quistioni metafisiche: del qual consenso non si fa nessuna stima nelle cose fisiche, e sottoposte ai sensi; come per esempio nella quistione del movimento della terra, e in mille altre. Ed all’incontro è temerario, pericoloso, ed, al lungo andare, inutile il contrastare all’opinione del maggior numero nelle materie civili."
	},
	"6": {
		"id": 6,
		"categories": ["Vecchiaia"],
		"macrocategories": ["Tempo"],
		"numeral": "VI",
		"text": "La morte non è un male: perché libera l’uomo da tutti i mali, e insieme coi beni gli toglie i desiderii. La vecchiezza è male sommo: perché priva l’uomo di tutti i piaceri, lasciandogliene gli appetiti; e porta seco tutti i dolori. Nondimeno gli uomini temono la morte, e desiderano la vecchiezza."
	},
	"7": {
		"id": 7,
		"categories": ["Denaro"],
		"macrocategories": ["Miserie Umane", "Vizi Umani"],
		"numeral": "VII",
		"text": "Havvi, cosa strana a dirsi, un disprezzo della morte e un coraggio piú abbietto e piú disprezzabile che la paura: ed è quello de’ negozianti ed altri uomini dediti a far danari, che spessissime volte, per guadagni anche minimi, e per sordidi risparmi, ostinatamente ricusano cautele e provvidenze necessarie alla loro conservazione, e si mettono a pericoli estremi, dove non di rado, eroi vili, periscono con morte vituperata. Di quest’obbrobrioso coraggio si sono veduti esempi insigni, non senza seguirne danni e stragi de’ popoli innocenti, nell’occasione della peste, chiamata piú volentieri «cholera morbus», che ha flagellata la specie umana in questi ultimi anni."
	},
	"8": {
		"id": 8,
		"categories": ["Segreti", "Parlare Troppo", "Noia"],
		"macrocategories": ["Sentimenti", "Miserie Umane"],
		"numeral": "VIII",
		"text": "Uno degli errori gravi nei quali gli uomini incorrono giornalmente, è di credere che sia tenuto loro il segreto. Né solo il segreto di ciò che essi rivelano in confidenza, ma anche di ciò che senza loro volontá, o malgrado loro, è veduto o altrimenti saputo da chicchessia, e che ad essi converrebbe che fosse tenuto occulto. Ora io dico che tu erri ogni volta che sapendo che una cosa tua è nota ad altri che a te stesso, non tieni giá per fermo che ella sia nota al pubblico, qualunque danno o vergogna possa venire a te di questo. A gran fatica per la considerazione dell’interesse proprio, si tengono gli uomini di non manifestare le cose occulte; ma in causa d’altri, nessuno tace: e se vuoi certificarti di questo, esamina te stesso, e vedi quante volte o dispiacere o danno o vergogna che ne venga ad altri, ti ritengono di non palesare cosa che tu sappi; di non palesarla, dico, se non a molti, almeno a questo o a quell’amico, che torna il medesimo. Nello stato sociale nessun bisogno è piú grande che quello di chiacchierare, mezzo principalissimo di passare il tempo, ch’è una delle prime necessitá della vita. E nessuna materia di chiacchiere è piú rara che una che svegli la curiositá e scacci la noia: il che fanno le cose nascoste e nuove. Però prendi fermamente questa regola: le cose che tu non vuoi che si sappia che tu abbi fatte, non solo non le ridire, ma non le fare. E quelle che non puoi fare che non sieno, o che non sieno state, abbi per certo che si sanno, quando bene tu non te ne avvegga."
	},
	"9": {
		"id": 9,
		"categories": ["Dire e Fare", "Ipocrisia"],
		"macrocategories": ["Vizi Umani", "Dualismi"],
		"numeral": "IX",
		"text": "Chi contra all’opinione d’altri ha predetto il successo di una cosa nel modo che poi segue, non si pensi che i suoi contraddittori, veduto il fatto, gli dieno ragione, e lo chiamino piú savio o piú intendente di loro: perché o negheranno il fatto, o la predizione, o allegheranno che questa e quello differiscano nelle circostanze, o in qualunque modo troveranno cause per le quali si sforzeranno di persuadere a sé stessi e agli altri che l’opinione loro fu retta, e la contraria torta."
	},
	"10": {
		"id": 10,
		"categories": ["Educazione"],
		"macrocategories": ["Conoscenza"],
		"numeral": "X",
		"text": "La maggior parte delle persone che deputiamo a educare i figliuoli, sappiamo di certo non essere state educate. Né dubitiamo che non possano dare quello che non hanno ricevuto, e che per altra via non s’acquista."
	},
	"11": {
		"id": 11,
		"categories": ["Essere e Apparire", "Presunzione"],
		"macrocategories": ["Vizi Umani", "Dualismi"],
		"numeral": "XI",
		"text": "V’è qualche secolo che, per tacere del resto, nelle arti e nelle discipline presume di rifar tutto, perché nulla sa fare."
	},
	"12": {
		"id": 12,
		"categories": ["Inganno", "Ingiurie", "Prepotenza"],
		"macrocategories": ["Miserie Umane", "Vizi Umani"],
		"numeral": "XII",
		"text": "Colui che con fatiche e con patimenti, o anche solo dopo molto aspettare, ha conseguito un bene, se vede altri conseguire il medesimo con facilitá e presto, in fatti non perde nulla di ciò che possiede, e nondimeno tal cosa è naturalmente odiosissima, perché nell’immaginativa il bene ottenuto scema a dismisura se diventa comune a chi per ottenerlo ha speso e penato poco o nulla. Perciò l’operaio della parabola evangelica si duole come d’ingiuria fatta a sé, della mercede uguale alla sua, data a quelli che avevano lavorato meno; e i frati di certi ordini hanno per usanza di trattare con ogni sorte di acerbitá i novizi, per timore che non giungano agiatamente a quello stato al quale essi sono giunti con disagio."
	},
	"13": {
		"id": 13,
		"categories": ["Gioventù", "Anniversari", "Illusioni", "Vecchiaia", "Immaginazione e Realtà", "Malinconia"],
		"macrocategories": ["Tempo", "Sentimenti", "Conoscenza", "Dualismi"],
		"numeral": "XIII",
		"text": "Bella ed amabile illusione è quella per la quale i dì anniversari di un avvenimento, che per veritá non ha a fare con essi piú che con qualunque altro di dell’anno, paiono avere con quello un’attinenza particolare, e che quasi un’ombra del passato risorga e ritorni sempre in quei giorni, e ci sia davanti: onde è medicato in parte il tristo pensiero dell’annullamento di ciò che fu, e sollevato il dolore di molte perdite, parendo che quelle ricorrenze facciano che ciò che è passato, e che piú non torna, non sia spento né perduto del tutto. Come trovandoci in luogo dove sieno accadute cose, o per sé stesse o verso di noi memorabili, e dicendo: ‘qui avvenne questo, e qui questo’ ci reputiamo, per modo di dire, piú vicini a quegli avvenimenti, che quando ci troviamo altrove; così quando diciamo: ‘oggi è l’anno, o tanti anni, accadde la tal cosa, ovvero la tale’ questa ci pare, per dir cosi, piú presente, o meno passata, che negli altri giorni. E tale immaginazione è si radicata nell’uomo, che a fatica pare che si possa credere che l’anniversario sia così alieno dalla cosa come ogni altro dì: onde il celebrare annualmente le ricordanze importanti, sì religiose come civili, sì pubbliche come private, i dì natalizi e quelli delle morti delle persone care, ed altri simili, fu comune, ed è, a tutte le nazioni che hanno, ovvero ebbero, ricordanze e calendario. Ed ho notato, interrogando in tal proposito parecchi, che gli uomini sensibili, ed usati alla solitudine, o a conversare internamente, sogliono essere studiosissimi degli anniversari, e vivere, per dir così, di rimembranze di tal genere, sempre riandando, e dicendo fra sé: ‘in un giorno dell’anno come il presente mi accadde questo o questa cosa.’"
	},
	"14": {
		"id": 14,
		"categories": ["Educazione", "Malvagità"],
		"macrocategories": ["Conoscenza", "Vizi Umani"],
		"numeral": "XIV",
		"text": "Non sarebbe piccola infelicitá degli educatori, e soprattutto dei parenti, se pensassero, quello che è verissimo, che i loro figliuoli, qualunque indole abbiano sortita, e qualunque fatica, diligenza e spesa si ponga in educarli, coll’uso poi del mondo, quasi indubitabilmente, se la morte non li previene, diventeranno malvagi. Forse questa risposta sarebbe piú valida e piú ragionevole di quella di Talete che, dimandato da Solone perché non si ammogliasse, rispose mostrando le inquietudini dei genitori per gl’infortunii e i pericoli de’ figliuoli. Sarebbe, dico, piú valido e piú ragionevole lo scusarsi dicendo di non volere aumentare il numero dei malvagi."
	},
	"15": {
		"id": 15,
		"categories": ["Letteratura"],
		"macrocategories": ["Conoscenza"],
		"numeral": "XV",
		"text": "Chilone, annoverato fra i sette sapienti della Grecia, ordinava che l’uomo forte di corpo, fosse dolce di modi, a fine, diceva, d’ispirare agli altri piú riverenza che timori. Non è mai soverchia l’affabilitá, la soavitá de’ modi, e quasi l’umiltá in quelli che di bellezza o d’ingegno o d’altra cosa molto desiderata nel mondo, sono manifestamente superiori alla generalitá: perché troppo grave è la colpa della quale hanno a impetrar perdono, e troppo fiero e difficile è il nemico che hanno a placare; l’una la superioritá, e l’altro l’invidia. La quale credevano gli antichi, quando si trovavano in grandezze e in prosperitá, che convenisse placare negli stessi dèi, espiando con umiliazioni, con offerte e con penitenze volontarie il peccato appena espiabile della felicitá o dell’eccellenza."
	},
	"16": {
		"id": 16,
		"categories": ["Malvagità"],
		"macrocategories": ["Vizi Umani"],
		"numeral": "XVI",
		"text": "Se al colpevole e all’innocente, dice Ottone imperatore appresso Tacito, è apparecchiata una stessa fine, è piú da uomo il perire meritamente. Poco diversi pensieri credo che sieno quelli di alcuni, che avendo animo grande e nato alla virtú, entrati nel mondo, e provata l’ingratitudine, l’ingiustizia, e l’infame accanimento degli uomini contro i loro simili, e piú contro i virtuosi, abbracciano la malvagitá; non per corruttela, né tirati dall’esempio, come i deboli; né anche per interesse, né per troppo desiderio dei vili e frivoli beni umani; né finalmente per isperanza di salvarsi incontro alla malvagitá generale; ma per un’elezione libera, e per vendicarsi degli uomini, e rendere loro il cambio, impugnando contro di essi le loro armi. La malvagitá delle quali persone è tanto piú profonda, quando nasce da esperienza delle virtú; e tanto piú formidabile, quanto è congiunta, cosa non ordinaria, a grandezza e fortezza d’animo, ed è una sorte d’eroismo."
	},
	"17": {
		"id": 17,
		"categories": ["Destino"],
		"macrocategories": ["Miserie Umane"],
		"numeral": "XVII",
		"text": "Come le prigioni e le galee sono piene di genti, al dir loro, innocentissime, così gli uffizi pubblici e le dignitá d’ogni sorte non sono tenute se non da persone chiamate e costrette a ciò loro mal grado. È quasi impossibile trovare alcuno che confessi di avere o meritato pene che soffra, o cercato né desiderato onori che goda; ma forse meno possibile questo che quello."
	},
	"18": {
		"id": 18,
		"categories": ["Essere e Apparire", "Ipocrisia"],
		"macrocategories": ["Vizi Umani", "Dualismi"],
		"numeral": "XVIII",
		"text": "Io vidi in Firenze uno che strascinando, a modo di bestia da tiro, come colá è stile, un carro colmo di robe, andava con grandissima alterigia gridando e comandando alle persone di dar luogo; e mi parve figura di molti che vanno pieni di orgoglio, insultando agli altri, per ragioni non dissimili da quella che causava l’alterigia in colui, cioè tirare un carro."
	},
	"19": {
		"id": 19,
		"categories": ["Inganno", "Ingiurie", "Malvagità", "Gioventù"],
		"macrocategories": ["Vizi Umani", "Miserie Umane", "Tempo"],
		"numeral": "XIX",
		"text": "V’ha alcune poche persone al mondo, condannate a riuscir male cogli uomini in ogni cosa, a cagione che, non per inesperienza né per poca cognizione della vita sociale, ma per una loro natura immutabile, non sanno lasciare una certa semplicitá di modi, privi di quelle apparenze e di non so che mentito ed artifiziato, che tutti gli altri, anche senza punto avvedersene, ed anche gli sciocchi, usano ed hanno sempre nei modi loro, e che è in loro e ad essi medesimi malagevolissimo a distinguere dal naturale. Quelli ch’io dico, essendo visibilmente diversi dagli altri, come riputati inabili alle cose del mondo, sono vilipesi e trattati male anco dagl’inferiori, e poco ascoltati o ubbiditi dai dipendenti: perché tutti si tengono da piú di loro, e li mirano con alterigia. Ognuno che ha a fare con essi tenta d’ingannarli e di danneggiarli a profitto proprio piú che non farebbe con altri, credendo la cosa piú facile, e poterlo fare impunemente: onde da tutte le parti è mancato loro di fede, e usate soverchierie, e conteso il giusto e il dovuto. In qualunque concorrenza sono superati, anche da molto inferiori a loro, non solo d’ingegno o d’altre qualitá intrinseche, ma di quelle che il mondo conosce ed apprezza maggiormente, come bellezza, gioventú, forza, coraggio ed anche ricchezza. Finalmente qualunque sia il loro stato nella societá, non possono ottenere quel grado di considerazione che ottengono gli erbaiuoli e i facchini. Ed è ragione in qualche modo; perché non è piccolo difetto o svantaggio di natura, non potere apprendere quello che anche gli stolidi apprendono facilissimamente, cioè quell’arte che sola fa parere uomini gli uomini ed i fanciulli: non potere, dico, non ostante ogni sforzo. Poiché questi tali, quantunque di natura inclinati al bene, pure conoscendo la vita e gli uomini meglio di molti altri, non sono punto, come talora paiono, piú buoni di quello che sia lecito essere senza meritare l’obbrobrio di questo titolo; e sono privi delle maniere del mondo non per bontá, o per elezione propria, ma perché ogni loro desiderio e studio d’apprenderle ritorna vano. Sicché ad essi non resta altro, se non adattare l’animo alla loro sorte, e guardarsi soprattutto di non voler nascondere o dissimulare quella schiettezza e quel fare naturale ch’è loro proprio: perché mai non riescono cosí male, né cosí ridicoli, come quando affettano l’affettazione ordinaria degli altri."
	},
	"20": {
		"id": 20,
		"categories": ["Letteratura", "Presunzione"],
		"macrocategories": ["Conoscenza", "Vizi Umani"],
		"numeral": "XX",
		"text": "Se avessi l’ingegno del Cervantes, io farei un libro per purgare, come egli la Spagna dall’imitazione de’ cavalieri erranti, cosí io l’Italia, anzi il mondo incivilito, da un vizio che, avendo rispetto alla mansuetudine de’ costumi presenti, e forse anche in ogni altro modo, non è meno crudele né meno barbaro di qualunque avanzo della ferocia de’ tempi medii castigato dal Cervantes. Parlo del vizio di leggere o di recitare ad altri i componimenti propri: il quale, essendo antichissimo, pure nei secoli addietro fu una miseria tollerabile, perché rara; ma oggi, che il comporre è di tutti, e che la cosa piú difficile è il trovare uno che non sia autore, è divenuto un flagello, una calamitá pubblica, e una nuova tribolazione della vita umana. E non è scherzo ma veritá il dire, che per lui le conoscenze sono sospette, e le amicizie pericolose; e che non v’è ora né luogo dove qualunque innocente non abbia a temere di essere assaltato, e sottoposto quivi medesimo, o strascinato altrove, al supplizio di udire prose senza fine o versi a migliaia, non piú sotto scusa di volersene intendere il suo giudizio, scusa che giá lungamente fu costume di assegnare per motivo di tali recitazioni; ma solo ed espressamente per dar piacere all’autore udendo, oltre alle lodi necessarie alla fine. In buona coscienza io credo che in pochissime cose apparisca piú, da un lato, la puerilitá della natura umana, ed a quale estremo di cecitá, anzi di stoliditá, sia condotto l’uomo dall’amor proprio; da altro lato, quanto innanzi possa l’animo nostro fare illusione a sé medesimo; di quello che ciò si dimostri in questo negozio del recitare gli scritti propri. Perché, essendo ciascuno consapevole a sé stesso della molestia ineffabile che è a lui sempre l’udire le cose d’altri; vedendo sbigottire e divenire smorte le persone invitate ad ascoltare le cose sue, allegare ogni sorte d’impedimenti per iscusarsi, ed anche fuggire da esso e nascondersi a piú potere; nondimeno con fronte metallica, con perseveranza maravigliosa, come un orso affamato, cerca ed insegue la sua preda per tutta la cittá, e sopraggiunta, la tira dove ha destinato. E durando la recitazione, accorgendosi, prima allo sbadigliare, poi al distendersi, allo scontorcersi, e a cento altri segni, delle angosce mortali che prova l’infelice uditore, non per questo si rimane né gli dá posa; anzi sempre più fiero e accanito, continua aringando o gridando per ore, anzi quasi per giorni e per notti intere, fino a diventarne ròco, e finché, lungo tempo dopo tramortito l’uditore, non si sente rifinito di forze egli stesso, benché non sazio. Nel qual tempo, e nella quale carnificina che l’uomo fa del suo prossimo, certo è ch’egli prova un piacere quasi sovrumano e di paradiso: poiché veggiamo che le persone lasciano per questo tutti gli altri piaceri, dimenticano il sonno e il cibo, e spariscono loro dagli occhi la vita e il mondo. E questo piacere consiste in una ferma credenza che l’uomo ha, di destare ammirazione e di dar piacere a chi ode: altrimenti il medesimo gli tornerebbe recitare al deserto che alle persone. Ora, come ho detto, quale sia il piacere di chi ode , lo sa per esperienza ciascuno, e colui che recita lo vede; e io so ancora, che molti eleggerebbero, prima che un piacere simile, qualche grave pena corporale. Fino gli scritti piú belli e di maggior prezzo, recitandoli il proprio autore, diventano di qualitá di uccidere annoiando: al qual proposito notava un filologo mio amico, che se è vero che Ottavia, udendo Virgilio leggere il sesto dell'Eneide, fosse presa da uno svenimento, è credibile che le accadesse ciò non tanto per la memoria, come dicono, del figliuolo Marcello, quanto per la noia del sentir leggere. Tale è l’uomo. E questo vizio ch’io dico, sì barbaro e sì ridicolo, e contrario al senso di creatura razionale, è veramente un morbo della specie umana: perché non v’è nazione così gentile, né condizione alcuna d’uomini, né secolo, a cui questa peste non sia comune. Italiani, francesi, inglesi, tedeschi; uomini canuti, savissimi nelle altre cose, pieni d’ingegno e di valore; uomini espertissimi della vita sociale, compitissimi di modi, amanti di notare le sciocchezze e di motteggiarle; tutti diventano bambini crudeli nell’occasione di recitare le cose loro. E come è questo vizio de’ tempi nostri, così fu di quelli di Orazio, al quale parve giá insopportabile; e di quelli di Marziale, che dimandato da uno perché non gli leggesse i suoi versi, rispondeva: «Per non udire i tuoi»: e così anche fu della migliore etá della Grecia, quando, come si racconta, Diogene cinico, trovandosi in compagnia d’altri, tutti moribondi dalla noia, ad una di tali lezioni, e vedendo nelle mani dell’autore, al fine del libro, comparire il chiaro della carta, disse: «Fate cuore, amici; veggo terra». Ma oggi la cosa è venuta a tale, che gli uditori, anche forzati, a fatica possono bastare alle occorrenze degli autori. Onde alcuni miei conoscenti, uomini industriosi, considerato questo punto, e persuasi che il recitare i componimenti propri sia uno de’ bisogni della natura umana, hanno pensato di provvedere a questo, e ad un tempo di volgerlo, come si volgono tutti i bisogni pubblici, ad utilitá particolare. Al quale effetto in breve apriranno una scuola o accademia ovvero ateneo di ascoltazione; dove, a qualunque ora del giorno e della notte, essi, o persone stipendiate da loro, ascolteranno chi vorrá leggere a prezzi determinati: che saranno per la prosa, la prima ora, uno scudo, la seconda due, la terza quattro, la quarta otto, e cosí crescendo con progressione aritmetica. Per la poesia il doppio. Per ogni passo letto, volendo tornare a leggerlo, come accade, una lira il verso. Addormentandosi l’ascoltante, sará rimessa al lettore la terza parte del prezzo debito. Per convulsioni, sincopi, ed altri accidenti leggeri o gravi, che avvenissero all’una parte o all’altra nel tempo delle letture, la scuola sará fornita di essenze e di medicine, che si dispenseranno gratis. Cosí rendendosi materia di lucro una cosa finora infruttifera, che sono gli orecchi, sará aperta una nuova strada all’industria, con aumento della ricchezza generale."
	},
	"21": {
		"id": 21,
		"categories": ["Noia"],
		"macrocategories": ["Sentimenti"],
		"numeral": "XXI",
		"text": "Parlando, non si prova piacere che sia vivo e durevole, se non quanto ci è permesso discorrere di noi medesimi, e delle cose nelle quali siamo occupati, o che ci appartengono in qualche modo. Ogni altro discorso in poca d’ora viene a noia; e questo, ch’è piacevole a noi, è tedio mortale a chi l’ascolta. Non si acquista titolo d’amabile, se non a prezzo di patimenti: perché amabile, conversando, non è se non quegli che gratifica all’amor proprio degli altri, e che, in primo luogo ascolta assai e tace assai, cosa per lo piú noiosissima; poi lascia che gli altri parlino di sé e delle cose proprie quanto hanno voglia; anzi li mette in ragionamenti di questa sorte, e parla egli stesso di cose tali; finché si trovano, al partirsi, quelli contentissimi di sé, ed egli annoiatissimo di loro. Perché, in somma, se la miglior compagnia è quella dalla quale noi partiamo piú soddisfatti di noi medesimi, segue ch’ella è appresso a poco quella che noi lasciamo piú annoiata. La conchiusione è, che nella conversazione, e in qualunque colloquio dove il fine non sia che intertenersi parlando, quasi inevitabilmente il piacere degli uni è noia degli altri, né si può sperare se non che annoiarsi o rincrescere, ed è gran fortuna partecipare di questo o di quello ugualmente."
	},
	"22": {
		"id": 22,
		"categories": ["Sincerità", "Onestà"],
		"macrocategories": ["Virtù"],
		"numeral": "XXII",
		"text": "Assai difficile mi pare a decidere se sia o piú contrario ai primi principi della costumatezza il parlare di sé lungamente e per abito, o piú raro un uomo esente da questo vizio."
	},
	"23": {
		"id": 23,
		"categories": [],
		"macrocategories": ["Dualismi"],
		"numeral": "XXIII",
		"text": "Quello che si dice comunemente, che la vita è una rappresentazione scenica, si verifica soprattutto in questo, che il mondo parla costantissimamente in una maniera, ed opera costantissimamente in un’altra. Della quale commedia oggi essendo tutti recitanti, perché tutti parlano a un modo, e nessuno quasi spettatore, perché il vano linguaggio del mondo non inganna che i fanciulli e gli stolti, segue che tale rappresentazione è divenuta cosa compiutamente inetta, noia e fatica senza causa. Però sarebbe impresa degna del nostro secolo quella di rendere la vita finalmente un’azione non simulata ma vera, e di conciliare per la prima volta al mondo la famosa discordia tra i detti e i fatti. La quale, essendo i fatti, per esperienzia oramai bastante, conosciuti immutabili, e non convenendo che gli uomini si affatichino piú in cerca dell’impossibile, resterebbe che fosse accordata con quel mezzo che è, ad un tempo, unico e facilissimo, benché fino a oggi intentato: e questo è, mutare i detti, e chiamare una volta le cose coi nomi loro."
	},
	"24": {
		"id": 24,
		"categories": [],
		"macrocategories": ["Vizi Umani"],
		"numeral": "XXIV",
		"text": "O io m’inganno, o rara è nel nostro secolo quella persona lodata generalmente, le cui lodi non sieno cominciate dalla sua propria bocca. Tanto è l’egoismo, e tanta l’invidia e l’odio che gli uomini portano gli uni agli altri, che volendo acquistar nome, non basta far cose lodevoli, ma bisogna lodarle, o trovare, che torna lo stesso, alcuno che in tua vece le predichi e le magnifichi di continuo, intonandole con gran voce negli orecchi del pubblico, per costringere le persone sì mediante l’esempio, e sì coll’ardire e colla perseveranza, a ripetere parte di quelle lodi. Spontaneamente non isperare che facciano motto, per grandezza di valore che tu dimostri, per bellezza d’opere che tu facci. Mirano e tacciono eternamente; e, potendo, impediscono che altri non vegga. Chi vuole innalzarsi, quantunque per virtú vera, dia bando alla modestia. Ancora in questa parte il mondo è simile alle donne: con verecondia e con riserbo da lui non si ottiene nulla."
	},
	"25": {
		"id": 25,
		"categories": ["Malvagità"],
		"macrocategories": ["Vizi Umani"],
		"numeral": "XXV",
		"text": "Nessuno è sì compiutamente disingannato del mondo, né lo conosce sì addentro, né tanto l’ha in ira, che guardato un tratto da esso con benignitá, non se gli senta in parte riconciliato; come nessuno è conosciuto da noi sì malvagio, che salutandoci cortesemente, non ci apparisca meno malvagio che innanzi. Le quali osservazioni vagliono a dimostrare la debolezza dell’uomo, non a giustificare né i malvagi né il mondo."
	},
	"26": {
		"id": 26,
		"categories": ["Immaginazione e Realtà"],
		"macrocategories": ["Dualismi"],
		"numeral": "XXVI",
		"text": "L’inesperto della vita, e spesso anche l’esperto, in sui primi momenti che si conosce còlto da qualche infortunio, massime dove egli non abbia colpa, se pure gli corrono all’animo gli amici e i familiari, o in generale gli uomini, non aspetta da loro altro che commiserazione e conforto, e, per tacere qui d’aiuto, che gli abbiano o piú amore o piú riguardo che innanzi; né cosa alcuna è sì lungi dal cadergli in pensiero, come vedersi, a causa della sventura occorsagli, quasi degradato nella societá, diventato agli occhi del mondo quasi reo di qualche misfatto, venuto in disgrazia degli amici, gli amici e i conoscenti da tutti i lati in fuga, e di lontano rallegrarsi della cosa, e porre lui in derisione. Similmente, accadendogli qualche prosperitá, uno de’ primi pensieri che gli nascono, è di avere a dividere la sua gioia cogli amici, e che forse di maggior contento riesca la cosa a loro che a lui; né gli sa venire in capo che debbano, all’annunzio del suo caso prospero, i volti de’ suoi cari distorcersi ed oscurarsi, e alcuno sbigottire; molti sforzarsi in principio di non credere, poi di rappiccinire nell’estimazione sua, e nella loro propria e degli altri, il suo nuovo bene; in certi, a causa di questo, intepidirsi l’amicizia, in altri mutarsi in odio; finalmente non pochi mettere ogni loro potere ed opera per ispogliarlo di esso bene. Così è l’immaginazione dell’uomo ne’ suoi concetti, e la ragione stessa, naturalmente lontana e aborrente dalla realtá della vita."
	},
	"27": {
		"id": 27,
		"categories": ["Presunzione"],
		"macrocategories": ["Vizi Umani"],
		"numeral": "XXVII",
		"text": "Nessun maggior segno d’essere poco filosofo e poco savio, che volere savia e filosofica tutta la vita."
	},
	"28": {
		"id": 28,
		"categories": ["Destino"],
		"macrocategories": ["Miserie Umane"],
		"numeral": "XXVIII",
		"text": "Il genere umano e, dal solo individuo in fuori, qualunque minima porzione di esso, si divide in due parti: gli uni usano prepotenza, e gli altri la soffrono. Né legge né forza alcuna, né progresso di filosofia né di civiltá potendo impedire che uomo nato o da nascere non sia o degli uni o degli altri, resta che chi può eleggere, elegga. Vero è che non tutti possono, né sempre."
	},
	"29": {
		"id": 29,
		"categories": ["Essere e Apparire"],
		"macrocategories": ["Dualismi"],
		"numeral": "XXIX",
		"text": "Nessuna professione è sì sterile come quella delle lettere. Pure tanto è al mondo il valore dell’impostura, che coll’aiuto di essa anche le lettere diventano fruttifere. L’impostura è anima, per dir cosi, della vita sociale, ed arte senza cui veramente nessun’arte e nessuna facoltá, considerandola in quanto agli effetti suoi negli animi umani, è perfetta. Sempre che tu esaminerai la fortuna di due persone che sieno l’una di valor vero in qualunque cosa, l’altra di valor falso, tu troverai che questa è piú fortunata di quella; anzi il piú delle volte questa fortunata, e quella senza fortuna. L’impostura vale e fa effetto anche senza il vero; ma il vero senza lei non può nulla. Né ciò nasce, credo io, da mala inclinazione della nostra specie, ma perché essendo il vero sempre troppo povero e difettivo, è necessaria all’uomo in ciascuna cosa, per dilettarlo o per muoverlo, parte d’illusione e di prestigio, e promettere assai piú e meglio che non si può dare. La natura medesima è impostora verso l’uomo, né gli rende la vita amabile o sopportabile, se non per mezzo principalmente d’immaginazione e d’inganno."
	},
	"30": {
		"id": 30,
		"categories": ["Prepotenza"],
		"macrocategories": ["Vizi Umani"],
		"numeral": "XXX",
		"text": "Come suole il genere umano, biasimando le cose presenti, lodare le passate, cosí la piú parte de’ viaggiatori, mentre viaggiano, sono amanti del loro soggiorno nativo, e lo preferiscono con una specie d’ira a quelli dove si trovano. Tornati al luogo nativo, colla stessa ira lo pospongono a tutti gli altri luoghi dove sono stati."
	},
	"31": {
		"id": 31,
		"categories": ["Viltà"],
		"macrocategories": ["Vizi Umani"],
		"numeral": "XXXI",
		"text": "In ogni paese i vizi e i mali universali degli uomini e della societá umana sono notati come particolari del luogo. Io non sono mai stato in parte dov’io non abbia udito: ‘qui le donne sono vane ed incostanti, leggono poco e sono male istruite; qui il pubblico è curioso de’ fatti altrui, ciarliero molto e maldicente, qui i danari, il favore e la viltá possono tutto; qui regna l’invidia, e le amicizie sono poco sincere’; e cosí discorrendo; come se altrove le cose procedessero in altro modo. Gli uomini sono miseri per necessitá, e risoluti di credersi miseri per accidente."
	},
	"32": {
		"id": 32,
		"categories": ["Educazione"],
		"macrocategories": ["Conoscenza"],
		"numeral": "XXXII",
		"text": "Venendo innanzi nella cognizione pratica della vita, l’uomo rimette ogni giorno di quella severitá per la quale i giovani, sempre cercando perfezione, e aspettando trovarne, e misurando tutte le cose a quell’idea della medesima che hanno nell’animo, sono sí difficili a perdonare i difetti, ed a concedere stima alle virtú scarse e manchevoli, ed ai pregi di poco momento, che occorrono loro negli uomini. Poi, vedendo come tutto è imperfetto, e persuadendosi che non v’è meglio al mondo di quel poco buono che essi disprezzano, e che quasi nessuna cosa o persona è stimabile veramente, a poco a poco, cangiata misura, e ragguagliando ciò che viene loro avanti, non piú al perfetto, ma al vero, si assuefanno a perdonare liberalmente, e a fare stima di ogni virtú mediocre, di ogni ombra di valore, di ogni piccola facoltá che trovano; tanto che finalmente paiono loro lodevoli molte cose e molte persone che da prima sarebbero parute loro appena sopportabili. La cosa va tant’oltre, che, dove a principio non avevano quasi attitudine a sentire stima, in progresso di tempo diventano quasi inabili a disprezzare; maggiormente quanto sono piú ricchi d’intelligenza. Perché in vero l’essere molto disprezzante ed incontentabile passata la prima giovinezza, non è buon segno: e questi tali debbono, o per poco intelletto, o certo per poca esperienza, non aver conosciuto il mondo; ovvero essere di quegli sciocchi che disprezzano altrui per grande stima che hanno di sé medesimi. In fine apparisce poco probabile, ma è vero, né viene a significare altro che l’estrema bassezza delle cose umane il dire, che l’uso del mondo insegna piú a pregiare che a dispregiare."
	},
	"33": {
		"id": 33,
		"categories": ["Inganno"],
		"macrocategories": ["Miserie Umane"],
		"numeral": "XXXIII",
		"text": "Gl’ingannatori mediocri, e generalmente le donne, credono sempre che le loro frodi abbiano avuto effetto, e che le persone vi sieno restate còlte: ma i piú astuti dubitano, conoscendo meglio da un lato le difficoltá dell’arte, dall’altro la potenza, e come quel medesimo che vogliono essi, cioè ingannare, sia voluto da ognuno; le quali due cause ultime fanno che spesso l’ingannatore riesce ingannato. Oltre che questi tali non istimano gli altri cosí poco intendenti, come suole immaginarli chi intende poco."
	},
	"34": {
		"id": 34,
		"categories": ["Malinconia", "Allegria"],
		"macrocategories": ["Sentimenti"],
		"numeral": "XXXIV",
		"text": "I giovani assai comunemente credono rendersi amabili, fingendosi malinconici. E forse, quando è finta, la malinconia per breve spazio può piacere; massime alle donne. Ma vera, è fuggita da tutto il genere umano; e al lungo andare non piace e non è fortunata nel commercio degli uomini se non l’allegria: perché finalmente, contro a quello che si pensano i giovani, il mondo, e non ha il torto, ama non di piangere, ma di ridere."
	},
	"35": {
		"id": 35,
		"categories": ["Essere e Apparire", "Denaro"],
		"macrocategories": ["Miserie Umane", "Dualismi"],
		"numeral": "XXXV",
		"text": "In alcuni luoghi tra civili e barbari, come è, per esempio, Napoli, è osservabile piú che altrove una cosa che in qualche modo si verifica in tutti i luoghi: cioè che l’uomo riputato senza danari, non è stimato appena uomo; creduto denaroso, è sempre in pericolo della vita. Dalla qual cosa nasce, che in sì fatti luoghi è necessario, come vi si pratica generalmente, pigliare per partito di rendere lo stato proprio in materia di danari un mistero; acciocché il pubblico non sappia se ti dèe disprezzare o ammazzare; onde tu non sii se non quello che sono gli uomini ordinariamente, mezzo disprezzato e mezzo stimato, e quando voluto nuocere e quando lasciato stare."
	},
	"36": {
		"id": 36,
		"categories": ["Viltà"],
		"macrocategories": ["Miserie Umane", "Vizi Umani"],
		"numeral": "XXXVI",
		"text": "Molti vogliono e condursi teco vilmente, e che tu ad un tempo, sotto pena del loro odio, da un lato sii tanto accorto, che tu non dia impedimento alla loro viltá, dall’altro non li conoschi per vili."
	},
	"37": {
		"id": 37,
		"categories": ["Intolleranza"],
		"macrocategories": ["Vizi Umani"],
		"numeral": "XXXVII",
		"text": "Nessuna qualitá umana è piú intollerabile nella vita ordinaria, né in fatti tollerata meno, che l’intolleranza."
	},
	"38": {
		"id": 38,
		"categories": ["Malvagità", "Sopraffazione", "Bontà"],
		"macrocategories": ["Virtù", "Vizi Umani"],
		"numeral": "XXXVIII",
		"text": "Come l’arte dello schermire è inutile quando combattono insieme due schermitori uguali nella perizia, perché l’uno non ha piú vantaggio dall’altro, che se fossero ambedue imperiti; cosí spessissime volte accade che gli uomini sono falsi e malvagi gratuitamente, perché si scontrano in altrettanta malvagitá e simulazione, di modo che la cosa ritorna a quel medesimo che se l’una e l’altra parte fosse stata sincera e retta. Non è dubbio che, al far de’ conti, la malvagitá e la doppiezza non sono utili se non quando o vanno congiunte alla forza, o si abbattono ad una malvagitá o astuzia minore, ovvero alla bontá. Il quale ultimo caso è raro; il secondo, in quanto a malvagitá, non è comune; perché gli uomini, la maggior parte, sono malvagi a un modo, o poco piú o meno. Però non è calcolabile quante volte potrebbero essi, facendo bene gli uni agli altri, ottenere con facilitá quel medesimo che ottengono con gran fatica, o anche non ottengono, facendo ovvero sforzandosi di far male."
	},
	"39": {
		"id": 39,
		"categories": ["Vecchiaia"],
		"macrocategories": ["Tempo", "Dualismi"],
		"numeral": "XXXIX",
		"text": "Baldassar Castiglione nel Cortegiano assegna molto convenientemente la cagione perché sogliono i vecchi lodare il tempo in cui furono giovani, e biasimare il presente. «La causa adunque, dice, di questa falsa opinione ne’ vecchi, estimo io per me ch’ella sia perché gli anni, fuggendo, se ne portan seco molte comoditá, e tra l’altre levano dal sangue gran parte degli spiriti vitali, onde la complession si muta e divengon debili gli organi per i quali l’anima opera le sue virtú. Però dei cuori nostri in quel tempo, come allo autunno le foglie degli alberi, caggiono i soavi fiori di contento, e nel luogo dei sereni e chiari pensieri entra la nubilosa e torbida tristizia, di mille calamitá compagnata: di modo che non solamente il corpo, ma l’animo ancora è infermo, né dei passati piaceri riserva altro che una tenace memoria, e la immagine di quel caro tempo della tenera etá, nella quale quando ci ritroviamo, ci pare che sempre il cielo e la terra e ogni cosa faccia festa e rida intorno agli occhi nostri, e nel pensiero, come in un delizioso e vago giardino, fiorisca la dolce primavera d’allegrezza. Onde forse saria utile, quando giá nella fredda stagione comincia il sole della nostra vita, spogliandoci di quei piaceri, andarsene verso l’occaso, perdere insieme con essi ancor la loro memoria, e trovar, come disse Temistocle, un’arte che a scordar insegnasse; perché tanto sono fallaci i sensi del corpo nostro, che spesso ingannano ancora il giudicio della mente. Però parmi che i vecchi sieno alla condizion di quelli che partendosi dal porto tengon gli occhi in terra, e par loro che la nave stia ferma e la riva si parta; e pur è il contrario, che il porto, e medesimamente il tempo e i piaceri, restano nel suo stato, e noi con la nave della mortalitá fuggendo, n’andiamo l’un dopo l’altro per quel procelloso mare che ogni cosa assorbe e divora; né mai piú ripigliar terra ci è concesso, anzi, sempre da contrari venti combattuti, al fine in qualche scoglio la nave rompemo. Per essere adunque l’animo senile subbietto disproporzionato a molti piaceri, gustar non gli può; e come ai febbricitanti, quando dai vapori corrotti hanno il palato guasto, paiono tutti i vini amarissimi, benché preziosi e delicati sieno, cosí ai vecchi per la loro indisposizione, alla qual però non manca il desiderio, paion i piaceri insipidi e freddi e molto differenti da quelli che giá provati aver si ricordano, benché i piaceri in sé sieno i medesimi. Però, sentendosene privi, si dolgono, e biasimano il tempo presente come malo; non discernendo che quella mutazione da sé e non dal tempo procede. E, per contrario, recandosi a memoria i passati piaceri, si arrecano ancora il tempo nel quale avuti gli hanno; e però lo laudano come buono; perché pare che seco porti un odore di quello che in esso sentiano quando era presente. Perché in effetto gli animi nostri hanno in odio tutte le cose che state sono compagne de’ nostri dispiaceri, ed amano quelle che state sono compagne de’ piaceri.» Cosí il Castiglione, esponendo con parole non meno belle che ridondanti, come sogliono i prosatori italiani, un pensiero verissimo. A confermazione del quale si può considerare che i vecchi pospongono il presente al passato, non solo nelle cose che dipendono dall’uomo, ma ancora in quelle che non dipendono, accusandole similmente di essere peggiorate, non tanto, com’è il vero, in essi e verso di essi, ma generalmente in sé medesime. Io credo che ognuno si ricordi aver udito da’ suoi vecchi piú volte, come mi ricordo io da’ miei, che le annate sono divenute piú fredde che non erano, e gl’inverni piú lunghi; e che, al tempo loro, giá verso il dì di Pasqua si solevano lasciare i panni dell’inverno, e pigliare quelli della state; la qual mutazione oggi, secondo essi, appena nel mese di maggio, e talvolta di giugno, si può patire. E non ha molti anni, che fu cercata seriamente da alcuni fisici la causa di tale supposto raffreddamento delle stagioni, ed allegato da chi il diboscamento delle montagne, e da chi non so che altre cose, per ispiegare un fatto che non ha luogo: poiché anzi al contrario è cosa, a cagione d’esempio, notata da qualcuno per diversi passi d’autori antichi, che l’Italia ai tempi romani dovette essere piú fredda che non è ora. Cosa credibilissima anche perché da altra parte è manifesto per isperienza, e per ragioni naturali, che la civiltá degli uomini venendo innanzi, rende l’aria, ne’ paesi abitati da essi, di giorno in giorno piú mite: il quale effetto è stato ed è palese singolarmente in America, dove, per cosí dire, a memoria nostra, una civiltá matura è succeduta parte a uno stato barbaro, e parte a mera solitudine. Ma i vecchi, riuscendo il freddo all’etá loro assai piú molesto che in gioventú, credono avvenuto alle cose il cangiamento che provano nello stato proprio, ed immaginano che il calore che va scemando in loro, scemi nell’aria o nella terra. La quale immaginazione è cosí fondata, che quel medesimo appunto che affermano i nostri vecchi a noi, affermavano i vecchi, per non dir piú, giá un secolo e mezzo addietro, ai contemporanei del Magalotti, il quale nelle Lettere familiari scriveva: «Egli è pur certo che l’ordine antico delle stagioni par che vada pervertendosi. Qui in Italia è voce e querela comune, che i mezzi tempi non vi sono piú; e in questo smarrimento di confini, non vi è dubbio che il freddo acquista terreno. Io ho udito dire a mio padre, che in sua gioventú, a Roma, la mattina di pasqua di resurrezione, ognuno si rivestiva da state. Adesso chi non ha bisogno d’impegnar la camiciuola, vi so dire che si guarda molto bene di non alleggerirsi della minima cosa di quelle ch’ei portava nel cuor dell’inverno».  Questo scriveva il Magalotti in data del 1683. L’Italia sarebbe piú fredda oramai che la Groenlandia, se da quell’anno a questo, fosse venuta continuamente raffreddandosi a quella proporzione che si raccontava allora. È quasi soverchio raggiungere che il raffreddamento continuo che si dice aver luogo per cagioni intrinseche nella massa terrestre, non ha interesse alcuno col presente proposito, essendo cosa, per la sua lentezza, non sensibile in decine di secoli, non che in pochi anni."
	},
	"40": {
		"id": 40,
		"categories": ["Parlare Troppo", "Gioventù", "Superbia"],
		"macrocategories": ["Vizi Umani", "Miserie Umane", "Tempo"],
		"numeral": "XL",
		"text": "Cosa odiosissima è il parlar molto di sé. Ma i giovani, quanto sono piú di natura viva, e di spirito superiore alla mediocritá, meno sanno guardarsi da questo vizio: e parlano delle cose proprie con un candore estremo, credendo per certissimo che chi ode, le curi poco meno che le curano essi. E cosí facendo, sono perdonati; non tanto a contemplazione dell’inesperienza, ma perché è manifesto il bisogno che hanno d’aiuto, di consiglio e di qualche sfogo di parole alle passioni onde è tempestosa la loro etá. Ed anco pare riconosciuto generalmente che ai giovani si appartenga una specie di diritto di volere il mondo occupato nei pensieri loro."
	},
	"41": {
		"id": 41,
		"categories": ["Ipocrisia", "Inganno", "Malinconia"],
		"macrocategories": ["Sentimenti", "Miserie Umane", "Vizi Umani"],
		"numeral": "XLI",
		"text": "Rade volte è ragione che l’uomo si tenga offeso di cose dette di lui fuori della sua presenza, o con intenzione che non dovessero venirgli alle orecchie: perché se vorrá ricordarsi, ed esaminare diligentemente l’usanza propria, egli non ha cosí caro amico, e non ha personaggio alcuno in tanta venerazione, al quale non fosse per fare gravissimo dispiacere d’intendere molte parole e molti discorsi che fuggono a lui di bocca intorno ad esso amico o ad esso personaggio assente. Da un lato l’amor proprio è cosí a dismisura tenero e cosí cavilloso, che quasi è impossibile che una parola detta di noi fuori della presenza nostra, se ci è recata fedelmente, non ci paia indegna o poco degna di noi, e non ci punga; dall’altro è indicibile quanto la nostra usanza sia contraria al precetto del non fare agli altri quello che non vogliamo fatto a noi, e quanta libertá di parlare in proposito d’altri sia giudicata innocente."
	},
	"42": {
		"id": 42,
		"categories": ["Gioventù"],
		"macrocategories": ["Tempo"],
		"numeral": "XLII",
		"text": "Nuovo sentimento è quello che prova l’uomo di etá di poco piú di venticinque anni, quando, come a un tratto, si conosce tenuto da molti de’ suoi compagni piú provetto di loro, e, considerando, si avvede che v’è in fatti al mondo una quantitá di persone giovani piú di lui, avvezzo a stimarsi collocato, senza contesa alcuna, come nel supremo grado della giovinezza, e se anche si reputava inferiore agli altri in ogni altra cosa, credersi non superato nella gioventú da nessuno; perché i piú giovani di lui, ancora poco piú che fanciulli e rade volte suoi compagni, non erano parte, per dir cosí, del mondo. Allora incomincia egli a sentire come il pregio della giovinezza, stimato da lui quasi proprio della sua natura e della sua essenza, tanto che appena gli sarebbe stato possibile d’immaginare sé stesso diviso da quello, non è dato se non a tempo; e diventa sollecito di cosí fatto pregio, sì quanto alla cosa in sé, e sì quanto all’opinione altrui. Certamente di nessuno che abbia passata l’etá di venticinque anni, subito dopo la quale incomincia il fiore della gioventú a perdere, si può dire con veritá, se non fosse di qualche stupido, ch’egli non abbia esperienza di sventure; perché se anco la sorte fosse stata prospera ad alcuno in ogni cosa, pure questi, passato il detto tempo, sarebbe conscio a sé stesso di una sventura grave ed amara fra tutte l’altre, e forse piú grave ed amara a chi sia dalle altre parti meno sventurato; cioè della decadenza o della fine della cara sua gioventú."
	},
	"43": {
		"id": 43,
		"categories": [],
		"macrocategories": ["Virtù"],
		"numeral": "XLIII",
		"text": "Uomini insigni per probitá sono al mondo quelli dai quali, avendo familiaritá con loro, tu puoi, senza sperare servigio alcuno, non temere alcun disservigio."
	},
	"44": {
		"id": 44,
		"categories": ["Denaro"],
		"macrocategories": ["Miserie Umane", "Vizi Umani"],
		"numeral": "XLIV",
		"text": "Se tu interroghi le persone sottoposte ad un magistrato, o ad un qualsivoglia ministro del governo, circa le qualitá ed i portamenti di quello, massime nell’ufficio; anche concordando le risposte nei fatti, tu ritroverai gran dissensione nell’interpretarli; e quando pure le interpretazioni fossero conformi, infinitamente discordi saranno i giudizi, biasimando gli uni quelle cose che gli altri esalteranno. Solo circa l’astenersi o no dalla roba d’altri e del pubblico, non troverai due persone che, accordandosi nel fatto, discordino o nell’interpretarlo o nel farne giudizio, e che ad una voce, semplicemente, non lodino il magistrato dell’astinenza, o per la qualitá contraria, non lo condannino. E pare che in somma il buono e il cattivo magistrato non si conosca né si misuri da altro che dall’articolo dei danari; anzi magistrato buono vaglia lo stesso che astinente, cattivo lo stesso che cupido. E che l’ufficiale pubblico possa disporre a suo modo della vita, dell’onestá e di ogni altra cosa dei cittadini; e di qualunque suo fatto trovare non solo scusa ma lode; purché non tocchi i danari. Quasi che gli uomini, discordando in tutte l’altre opinioni, non convengano che nella stima della moneta: o quasi che i danari in sostanza sieno l’uomo; e non altro che i danari: cosa che veramente pare per mille indizi che sia tenuta dal genere umano per assioma costante, massime ai tempi nostri. Al qual proposito diceva un filosofo francese del secolo passato: «I politici antichi parlavano sempre di costumi e di virtú; i moderni non parlano d’altro che di commercio e di moneta». Ed è gran ragione, soggiunge qualche studente di economia politica, o allievo delle gazzette in filosofia: perché le virtú e i buoni costumi non possono stare in piedi senza il fondamento dell’industria; la quale provvedendo alle necessitá giornaliere, e rendendo agiato e sicuro il vivere a tutti gli ordini di persone, renderá stabili le virtú, e proprie dell’universale. Molto bene. Intanto, in compagnia dell’industria, la bassezza dell’animo, la freddezza, l’egoismo, l’avarizia, la falsitá e la perfidia mercantile, tutte le qualitá e le passioni piú depravatrici e piú indegne dell’uomo incivilito, sono in vigore, e moltiplicano senza fine; ma le virtú si aspettano."
	},
	"45": {
		"id": 45,
		"categories": ["Parlare Troppo", "Disprezzo"],
		"macrocategories": ["Miserie Umane", "Tempo", "Vizi Umani"],
		"numeral": "XLV",
		"text": "Gran rimedio della maldicenza, appunto come delle afflizioni d’animo, è il tempo. Se il mondo biasima qualche nostro istituto o andamento, buono o cattivo, a noi non bisogna altro che perseverare. Passato poco tempo, la materia divenendo trita, i maledici l’abbandonano, per cercare delle piú recenti. E quanto piú fermi ed imperturbati ci mostreremo noi nel seguitar oltre, disprezzando le voci, tanto piú presto ciò che fu condannato in principio, o che parve strano, sará tenuto per ragionevole e per regolare: perché il mondo, il quale non crede mai che chi non cede abbia il torto, condanna alla fine sé, ed assolve noi. Onde avviene, cosa assai nota, che i deboli vivono a volontá del mondo, e i forti a volontá loro."
	},
	"46": {
		"id": 46,
		"categories": [],
		"macrocategories": ["Miserie Umane"],
		"numeral": "XLVI",
		"text": "Non fa molto onore, non so s’io dica agli uomini o alla virtú, vedere che in tutte le lingue civili, antiche e moderne, le medesime voci significano bontá e sciocchezza, uomo da bene e uomo da poco. Parecchie di questo genere, come in italiano dabbenaggine, in greco εὐηθής, εὐήθεια, prive del significato proprio, nel quale forse sarebbero poco utili, non ritengono, o non ebbero dal principio, altro che il secondo. Tanta stima della bontá è stata fatta in ogni tempo dalla moltitudine; i giudizi della quale, e gl’intimi sentimenti, si manifestano, anche mal grado talvolta di lei medesima, nelle forme del linguaggio. Costante giudizio della moltitudine, non meno che, contraddicendo al linguaggio il discorso, costantemente dissimulato, è, che nessuno che possa eleggere, elegga di esser buono: gli sciocchi sieno buoni, perché altro non possono."
	},
	"47": {
		"id": 47,
		"categories": ["Gioventù"],
		"macrocategories": ["Tempo"],
		"numeral": "XLVII",
		"text": "L’uomo è condannato o a consumare la gioventú senza proposito, la quale è il solo tempo di far frutto per l’etá che viene, e di provvedere al proprio stato; o a spenderla in procacciare godimenti a quella parte della sua vita, nella quale egli non sará piú atto a godere."
	},
	"48": {
		"id": 48,
		"categories": ["Specchio"],
		"macrocategories": ["Miserie Umane"],
		"numeral": "XLVIII",
		"text": "Quanto sia grande l’amore che la natura ci ha dato verso i nostri simili, si può comprendere da quello che fa qualunque animale, e il fanciullo inesperto, se si abbatte a vedere la propria immagine in qualche specchio; che, credendola una creatura simile a sé, viene in furore e in ismanie, e cerca ogni via di nuocere a quella creatura e di ammazzarla. Gli uccellini domestici, mansueti come sono per natura e per costume, si spingono contro allo specchio stizzosamente, stridendo, colle ali inarcate e col becco aperto, e lo percuotono; e la scimmia, quando può, lo gitta in terra, e lo stritola co’ piedi."
	},
	"49": {
		"id": 49,
		"categories": ["Disprezzo"],
		"macrocategories": ["Vizi Umani"],
		"numeral": "XLIX",
		"text": "Naturalmente l’animale odia il suo simile, e qualora ciò è richiesto all’interesse proprio, l’offende. Perciò l’odio né le ingiurie degli uomini non si possono fuggire: il disprezzo si può in gran parte. Onde sono il piú delle volte poco a proposito gli ossequi che i giovani e le persone nuove nel mondo prestano a chi viene loro alle mani, non per viltá, né per altro interesse, ma per un desiderio benevolo di non incorrere inimicizie e di guadagnare gli animi. Del qual desiderio non vengono a capo, e in qualche modo nocciono alla loro estimazione; perché nell’ossequiato cresce il concetto di sé medesimo, e quello dell’ossequioso scema. Chi non cerca dagli uomini utilitá o grido, né anche cerchi amore, che non si ottiene; e, se vuole udire il mio consiglio, mantenga la propria dignitá intera, rendendo non piú che il debito a ciascheduno. Alquanto piú odiato e perseguitato sará cosí che altrimenti, ma non molte volte disprezzato."
	},
	"50": {
		"id": 50,
		"categories": ["Letteratura", "Gioventù", "Uomo e Donna"],
		"macrocategories": ["Conoscenza", "Vizi Umani", "Tempo", "Dualismi"],
		"numeral": "L",
		"text": "In un libro che hanno gli ebrei di sentenze e di detti vari, tradotto, come si dice, d’arabico, o piú verisimilmente, secondo alcuni, di fattura pure ebraica, fra molte altre cose di nessun rilievo, si legge che non so qual sapiente, essendogli detto da uno, ‛io ti vo’ bene’, rispose: ‛oh perché no? se non sei né della mia religione, né parente mio, né vicino, né persona che mi mantenga’. L’odio verso i propri simili, è maggiore verso i piú simili. I giovani sono, per mille ragioni, piú atti all’amicizia che gli altri. Nondimeno è quasi impossibile un’amicizia durevole fra due che menino parimente vita giovanile; dico quella sorte di vita che si chiama cosí oggi, cioè dedita principalmente alle donne. Anzi tra questi tali è meno possibile che mai, si per la veemenza delle passioni, si per le rivalitá in amore e le gelosie che nascono tra essi inevitabilmente, e perché, come è notato da Madama di Stael, gli altrui successi prosperi colle donne sempre fanno dispiacere, anche al maggiore amico del fortunato. Le donne sono, dopo i danari, quella cosa in cui la gente è meno trattabile e meno capace di accordi, e dove i conoscenti, gli amici, i fratelli cangiano l’aspetto e la natura loro ordinaria: perché gli uomini sono amici e parenti, anzi sono civili e uomini, non fino agli altari, giusta il proverbio antico, ma fino ai danari e alle donne: quivi diventano selvaggi e bestie. E nelle cose donnesche, se è minore l’inumanitá, l’invidia è maggiore che nei danari; perché in quelle ha piú interesse la vanitá; ovvero, per dir meglio, perché v’ha interesse un amor proprio, che fra tutti è il piú proprio e il piú delicato. E benché ognuno nelle occasioni faccia altrettanto, mai non si vede alcuno sorridere o dire parole dolci a una donna, che tutti i presenti non si sforzino, o di fuori o fra sé medesimi, di metterlo amaramente in derisione. Onde, quantunque la metá del piacere dei successi prosperi in questo genere, come anche per lo piú negli altri, consista in raccontarli, è al tutto fuori di luogo il conferire che i giovani fanno le loro gioie amorose, massime con altri giovani; perché nessun ragionamento fu mai ad alcuno piú rincrescevole; e spessissime volte, anche narrando il vero, sono scherniti."
	},
	"51": {
		"id": 51,
		"categories": ["Guicciardini"],
		"macrocategories": ["Conoscenza"],
		"numeral": "LI",
		"text": "Vedendo quanto poche volte gli uomini nelle loro azioni sono guidati da un giudizio retto di quello che può loro giovare o nuocere, si conosce quanto facilmente debba trovarsi ingannato chi proponendosi d’indovinare alcuna risoluzione occulta, esamina sottilmente in che sia posta la maggiore utilitá di colui o di coloro a cui tale risoluzione si aspetta. Dice il Guicciardini nel principio del decimosettimo libro, parlando dei discorsi fatti in proposito dei partiti che prenderebbe Francesco primo, re di Francia, dopo la sua liberazione dalla fortezza di Madrid: «Considerarono forse quegli che discorsero in questo modo, piú quello che ragionevolmente doveva fare, che non considerarono quale sia la natura o la prudenza dei Franzesi; errore nel quale certamente spesso si cade nelle consulte e nei giudizi che si fanno della disposizione e volontá di altri». Il Guicciardini è forse il solo storico tra i moderni, che abbia e conosciuti molto gli uomini, e filosofato circa gli avvenimenti attenendosi alla cognizione della natura umana, e non piuttosto a una certa scienza politica, separata dalla scienza dell’uomo, e per lo piú chimerica, della quale si sono serviti comunemente quegli storici, massime oltramontani ed oltramarini, che hanno voluto pur discorrere intorno ai fatti, non contentandosi, come la maggior parte, di narrarli per ordine, senza pensare piú avanti."
	},
	"52": {
		"id": 52,
		"categories": ["Prepotenza", "Presunzione"],
		"macrocategories": ["Vizi Umani"],
		"numeral": "LII",
		"text": "Nessuno si creda aver imparato a vivere, se non ha imparato a tenere per un purissimo suono di sillabe le profferte che gli sono fatte da chicchessia, e piú le piú spontanee, per solenni e per ripetute che possano essere: né solo le profferte, ma le istanze vivissime ed infinite che molti fanno acciocché altri si prevalga delle facoltá loro; e specificano i modi e le circostanze della cosa, e con ragioni rimuovono le difficoltá. Che se alla fine, o persuaso, o forse vinto dal tedio di sì fatte istanze, o per qualunque causa, tu ti conduci a scoprire ad alcuno di questi tali qualche tuo bisogno, tu vedi colui subito impallidire, poi mutato discorso, o risposto parole di nessun rilievo, lasciarti senza conchiusione; e da indi innanzi, per lungo tempo, non sará piccola fortuna se, con molta fatica, ti verrá fatto di rivederlo, o se, ricordandotegli per iscritto, ti sará risposto. Gli uomini non vogliono beneficare, e per la molestia della cosa in sé, e perché i bisogni e le sventure dei conoscenti non mancano di fare a ciascuno qualche piacere; ma amano l’opinione di benefattori e la gratitudine altrui e quella superioritá che viene dal beneficio. Però quello che non vogliono dare, offrono: e quanto piú ti veggono fiero, piú insistono, prima per umiliarti e per farti arrossire, poi perché tanto meno temono che tu non accetti le loro offerte. Cosí con grandissimo coraggio si spingono oltre fino all’ultima estremitá, disprezzando il presentissimo pericolo di riuscire impostori, con isperanza di non essere mai altro che ringraziati; finché, alla prima voce che significhi domanda, si pongono in fuga."
	},
	"53": {
		"id": 53,
		"categories": ["Essere e Apparire"],
		"macrocategories": ["Dualismi"],
		"numeral": "LIII",
		"text": "Diceva Bione, filosofo antico: «È impossibile piacere alla moltitudine, se non diventando un pasticcio, o del vino dolce». Ma questo impossibile, durando lo stato sociale degli uomini, sará cercato sempre, anco da chi dica, ed anco da chi talvolta creda di non cercarlo: come, durando la nostra specie, i piú conoscenti della condizione umana, persevereranno fino alla morte cercando felicitá, e promettendosene."
	},
	"54": {
		"id": 54,
		"categories": ["Uomo e Donna", "Gioventù", "Vecchiaia"],
		"macrocategories": ["Tempo", "Dualismi"],
		"numeral": "LIV",
		"text": "Abbiasi per assioma generale che, salvo per tempo corto, l’uomo, non ostante qualunque certezza ed evidenza delle cose contrarie, non lascia mai tra sé e sé, ed anche nascondendo ciò a tutti gli altri, di creder vere quelle cose, la credenza delle quali gli è necessaria alla tranquillitá dell’animo, e, per dir cosí, a poter vivere. Il vecchio, massime se egli usa nel mondo, mai fino all’estremo non lascia di credere nel segreto della sua mente, benché ad ogni occasione protesti il contrario, di potere, per un’eccezione singolarissima dalla regola universale, in qualche modo ignoto e inesplicabile a lui medesimo, fare ancora un poco d’impressione alle donne: perché il suo stato sarebbe troppo misero, se egli fosse persuaso compiutamente di essere escluso in tutto e per sempre da quel bene in cui finalmente l’uomo civile, ora a un modo ora a un altro, e quando piú quando meno aggirandosi, viene a riporre l’utilitá della vita. La donna licenziosa, benché vegga tutto giorno mille segni dell’opinione pubblica intorno a sé, crede costantemente di essere tenuta dalla generalitá per donna onesta; e che solo un piccolo numero di suoi confidenti antichi e nuovi  sappiano, e tengano celato al mondo, ed anche gli uni di loro agli altri, il vero dell’essere suo. L’uomo di portamenti vili, e, per la stessa sua viltá e per poco ardire, sollecito dei giudizi altrui, crede che le sue azioni sieno interpretate nel miglior modo, e che i veri motivi di esse non sieno compresi. Similmente nelle cose materiali, il Buffon osserva che il malato in punto di morte non dá vera fede né a medici né ad amici, ma solo all’intima sua speranza, che gli promette scampo dal pericolo presente. Lascio la stupenda credulitá e incredulitá de’ mariti circa le mogli, materia di novelle, di scene, di motteggi e di riso eterno a quelle nazioni appresso le quali il matrimonio è irrevocabile. E cosí discorrendo, non è cosa al mondo tanto falsa né tanto assurda che non sia tenuta vera dagli uomini piú sensati, ogni volta che l’animo non trova modo di accomodarsi alla cosa contraria, e di darsene pace. Non tralascerò che i vecchi sono meno disposti che i giovani a rimuoversi dal credere ciò che fa per loro, e ad abbracciare quelle credenze che gli offendono: perché i giovani hanno piú animo di levare gli occhi incontro ai mali, e piú attitudine o a sostenerne la coscienza o a perirne."
	},
	"55": {
		"id": 55,
		"categories": ["Essere e Apparire"],
		"macrocategories": ["Dualismi"],
		"numeral": "LV",
		"text": "Una donna è derisa se piange di vero cuore il marito morto, ma biasimata altamente se, per qualunque grave ragione o necessitá, comparisce in pubblico, o smette il bruno, un giorno prima dell’uso. È assioma trito, ma non perfetto, che il mondo si contenta dell’apparenza. Aggiungasi, per farlo compiuto, che il mondo non si contenta mai, e spesso non si cura, e spesso è intollerantissimo della sostanza. Quell’antico si studiava piú d’esser uomo da bene, che di parere; ma il mondo ordina di parere uomo da bene e di non essere."
	},
	"56": {
		"id": 56,
		"categories": ["Inganno"],
		"macrocategories": ["Miserie Umane"],
		"numeral": "LVI",
		"text": "La schiettezza allora può giovare, quando è usata ad arte, o quando, per la sua raritá, non l’è data fede."
	},
	"57": {
		"id": 57,
		"categories": ["Ingiurie", "Crudeltà"],
		"macrocategories": ["Miserie Umane", "Vizi Umani"],
		"numeral": "LVII",
		"text": "Gli uomini si vergognano, non delle ingiurie che fanno, ma di quelle che ricevono. Però ad ottenere che gl’ingiuriatori si vergognino, non v’è altra via, che di rendere loro il cambio."
	},
	"58": {
		"id": 58,
		"categories": ["Ingiurie", "Timidezza"],
		"macrocategories": ["Sentimenti", "Miserie Umane"],
		"numeral": "LVIII",
		"text": "I timidi non hanno meno amor proprio che gli arroganti; anzi piú, o vogliamo dire piú sensitivo; e perciò temono: e si guardano di non pungere gli altri, non per istima che ne facciano maggiore che gl’insolenti e gli arditi, ma per evitare d’esser punti essi, atteso l’estremo dolore che ricevono da ogni puntura."
	},
	"59": {
		"id": 59,
		"categories": ["Letteratura", "Intolleranza"],
		"macrocategories": ["Conoscenza", "Vizi Umani"],
		"numeral": "LIX",
		"text": "È cosa detta piú volte, che quanto decrescono negli stati le virtú solide, tanto crescono le apparenti. Pare che le lettere sieno soggette allo stesso fato, vedendo come, al tempo nostro, piú che va mancando, non posso dire l’uso, ma la memoria delle virtú dello stile, piú cresce il nitore delle stampe. Nessun libro classico fu stampato in altri tempi con quella eleganza che oggi si stampano le gazzette, e l’altre ciance politiche, fatte per durare un giorno: ma dell’arte dello scrivere non si conosce piú né s’intende appena il nome. E credo che ogni uomo da bene, all’aprire o leggere un libro moderno, senta pietá di quelle carte e di quelle forme di caratteri cosí terse, adoperate a rappresentar parole si orride, e pensieri la piú parte si scioperati."
	},
	"60": {
		"id": 60,
		"categories": ["Popolarità"],
		"macrocategories": ["Miserie Umane"],
		"numeral": "LX",
		"text": "Dice il La Bruyère una cosa verissima; che è piú facile ad un libro mediocre di acquistar grido per virtú di una riputazione giá ottenuta dall’autore, che ad un autore di venire in riputazione per mezzo d’un libro eccellente. A questo si può soggiungere che la via forse piú diritta di acquistar fama, è di affermare con sicurezza e pertinacia, e in quanti piú modi è possibile, di averla acquistata."
	},
	"61": {
		"id": 61,
		"categories": ["Vecchiaia", "Essere e Apparire"],
		"macrocategories": ["Tempo", "Dualismi"],
		"numeral": "LXI",
		"text": "Uscendo della gioventú, l’uomo resta privato della proprietá di comunicare e, per dir cosí, d’ispirare colla presenza sé agli altri; e perdendo quella specie d’influsso che il giovane manda ne’ circostanti, e che congiunge questi a lui, e fa che sentano verso lui sempre qualche sorte d’inclinazione, conosce, non senza un dolore nuovo, di trovarsi nelle compagnie come diviso da tutti, e intorniato di creature sensibili poco meno indifferenti verso lui che quelle prive di senso."
	},
	"62": {
		"id": 62,
		"categories": ["Essere e Apparire"],
		"macrocategories": ["Dualismi"],
		"numeral": "LXII",
		"text": "Il primo fondamento dell’essere apparecchiato in giuste occasioni a spendersi, è il molto apprezzarsi."
	},
	"63": {
		"id": 63,
		"categories": ["Presunzione"],
		"macrocategories": ["Vizi Umani"],
		"numeral": "LXIII",
		"text": "Il concetto che l’artefice ha dell’arte sua o lo scienziato della sua scienza, suol essere grande in proporzione contraria al concetto ch’egli ha del proprio valore nella medesima."
	},
	"64": {
		"id": 64,
		"categories": ["Superbia", "Presunzione", "Modestia"],
		"macrocategories": ["Virtù", "Vizi Umani"],
		"numeral": "LXIV",
		"text": "Quell’artefice o scienziato o cultore di qualunque disciplina, che sará usato paragonarsi, non con altri cultori di essa, ma con essa medesima, piú che sará eccellente, piú basso concetto avrá di sé: perché meglio conoscendo le profonditá di quella, piú inferiore si troverá nel paragone. Cosí quasi tutti gli uomini grandi sono modesti: perché si paragonano continuamente, non cogli altri, ma con quella idea del perfetto che hanno dinanzi allo spirito, infinitamente piú chiara e maggiore di quella che ha il volgo; e considerano quanto sieno lontani dal conseguirla. Dove che i volgari facilmente, e forse alle volte con veritá, si credono avere, non solo conseguita, ma superata quell’idea di perfezione che cape negli animi loro."
	},
	"65": {
		"id": 65,
		"categories": ["Uomo e Donna"],
		"macrocategories": ["Dualismi"],
		"numeral": "LXV",
		"text": "Nessuna compagnia è piacevole a lungo andare, se non di persone dalle quali importi o piaccia a noi d’essere sempre piú stimati. Perciò le donne, volendo che la loro compagnia non cessi di piacere dopo breve tempo, dovrebbero studiare di rendersi tali, che potesse essere desiderata durevolmente la loro stima."
	},
	"66": {
		"id": 66,
		"categories": ["Dire e Fare", "Crudeltà", "Prepotenza"],
		"macrocategories": ["Vizi Umani", "Dualismi"],
		"numeral": "LXVI",
		"text": "Nel secolo presente i neri sono creduti di razza e di origine totalmente diversi da’ bianchi, e nondimeno totalmente uguali a questi in quanto è a’ diritti umani. Nel secolo decimosesto i neri, creduti avere una radice coi bianchi, ed essere una stessa famiglia, fu sostenuto, massimamente da’ teologi spagnuoli, che in quanto a diritti, fossero per natura e per volontá divina, di gran lunga inferiori a noi. E nell’uno e nell’altro secolo i neri furono e sono venduti e comperati, e fatti lavorare in catene sotto la sferza. Tale è l’etica; e tanto le credenze in materia di dovere morale hanno che fare colle azioni."
	},
	"67": {
		"id": 67,
		"categories": ["Noia"],
		"macrocategories": ["Sentimenti"],
		"numeral": "LXVII",
		"text": "Poco propriamente si dice che la noia è mal comune. Comune è l’essere disoccupato, o sfaccendato per dir meglio; non annoiato. La noia non è se non di quelli in cui lo spirito è qualche cosa. Piú può lo spirito in alcuno, piú la noia è frequente, penosa e terribile. La massima parte degli uomini trova bastante occupazione in che che sia, e bastante diletto in qualunque occupazione insulsa; e quando è del tutto disoccupata, non prova perciò gran pena. Di qui nasce che gli uomini di sentimento sono si poco intesi circa la noia, e fanno il volgo talvolta maravigliare e talvolta ridere, quando parlano della medesima e se ne dolgono con quella gravitá di parole, che si usa in proposito dei mali maggiori e piú inevitabili della vita."
	},
	"68": {
		"id": 68,
		"categories": ["Noia"],
		"macrocategories": ["Sentimenti"],
		"numeral": "LXVIII",
		"text": "La noia è in qualche modo il piú sublime dei sentimenti umani. Non che io creda che dall’esame di tale sentimento nascano quelle conseguenze che molti filosofi hanno stimato di raccòrne, ma nondimeno il non poter essere soddisfatto da alcuna cosa terrena, né, per dir cosí, dalla terra intera; considerare l’ampiezza inestimabile dello spazio, il numero e la mole maravigliosa dei mondi, e trovare che tutto è poco e piccino alla capacitá dell’animo proprio; immaginarsi il numero dei mondi infinito, e l’universo infinito, e sentire che l’animo e il desiderio nostro sarebbe ancora piú grande che siì fatto universo; e sempre accusare le cose d’insufficienza e di nullitá, e patire mancamento e vòto, e però noia, pare a me il maggior segno di grandezza e di nobiltá, che si vegga della natura umana. Perciò la noia è poco nota agli uomini di nessun momento, e pochissimo o nulla agli altri animali."
	},
	"69": {
		"id": 69,
		"categories": ["Letteratura", "Popolarità", "Credulità"],
		"macrocategories": ["Conoscenza", "Vizi Umani", "Miserie Umane"],
		"numeral": "LXIX",
		"text": "Dalla famosa lettera di Cicerone a Lucceio, dove induce questo a comporre una storia della congiura di Catilina, e da un’altra lettera meno divulgata e non meno curiosa, in cui Vero imperatore prega Frontone suo maestro a scrivere, come fu fatto, la guerra partica amministrata da esso Vero; lettere somigliantissime a quelle che oggi si scrivono ai giornalisti, se non che i moderni domandano articoli di gazzette, e quelli, per essere antichi, domandavano libri; si può argomentare in qualche piccola parte di che fede sia la storia, ancora quando è scritta da uomini contemporanei e di gran credito al loro tempo."
	},
	"70": {
		"id": 70,
		"categories": ["Gioventù"],
		"macrocategories": ["Tempo"],
		"numeral": "LXX",
		"text": "Moltissimi di quegli errori che si chiamano fanciullaggini, in cui sogliono cadere i giovani inesperti del mondo, e quelli che, o giovani o vecchi, sono condannati dalla natura ad essere piú che uomini e parere sempre fanciulli, non consistono, a considerarli bene, se non in questo: che i sopraddetti pensano e si governano come se gli uomini fossero meno fanciulli di quel che sono. Certamente quella cosa che prima e forse piú di qualunque altra percuote di maraviglia l’animo de’ giovani bene educati, all’entrare che fanno nel mondo, è la frivolezza delle occupazioni ordinarie, dei passatempi, dei discorsi, delle inclinazioni e degli spiriti delle persone: alla qual frivolezza eglino poi coll’uso a poco a poco si adattano, ma non senza pena e difficoltá, parendo loro da principio di aver a tornare un’altra volta fanciulli. E cosí è veramente; che il giovane di buona indole e buona disciplina, quando incomincia, come si dice, a vivere, dèe per forza rifarsi indietro, e rimbambire, per dir cosí, un poco; e si trova molto ingannato dalla credenza che aveva, di dovere allora in tutto diventar uomo, e deporre ogni avanzo di fanciullezza. Perché al contrario gli uomini in generalitá, per quanto procedano negli anni, sempre continuano a vivere in molta parte fanciullescamente."
	},
	"71": {
		"id": 71,
		"categories": ["Gioventù"],
		"macrocategories": ["Tempo"],
		"numeral": "LXXI",
		"text": "Dalla sopraddetta opinione che il giovane ha degli uomini, cioè perché li crede piú uomini che non sono, nasce che si sgomenta ad ogni suo fallo, e si pensa aver perduta la stima di quelli che ne furono spettatori o consapevoli. Poi di lá a poco si riconforta, non senza maraviglia, vedendosi trattare da quei medesimi coi modi di prima. Ma gli uomini non sono sí pronti a disistimare, perché non avrebbero mai a far altro, e dimenticano gli errori, perché troppi ne veggono e ne commettono di continuo. Né sono sí consentanei a sé stessi che non ammirino facilmente oggi chi forse derisero ieri. Ed è manifesto quanto spesso da noi medesimi sia biasimata, anche con parole assai gravi, o messa in burla, questa o quella persona assente, né perciò privata in maniera alcuna della nostra stima, o trattata poi, quando è presente, con altri modi che innanzi."
	},
	"72": {
		"id": 72,
		"categories": ["Popolarità", "Disprezzo"],
		"macrocategories": ["Miserie Umane", "Vizi Umani"],
		"numeral": "LXXII",
		"text": "Come il giovane è ingannato dal timore in questo, cosí sono ingannati dalla loro speranza quelli che avvedendosi di essere o caduti o abbassati nella stima d’alcuno, tentano di rilevarsi a forza di uffici e di compiacenze che fanno a quello. La stima non è prezzo di ossequi: oltre che essa, non diversa in ciò dall’amicizia, è come un fiore, che pesto una volta gravemente, o appassito, mai piú non ritorna. Però da queste che possiamo dire umiliazioni, non si raccoglie altro frutto che di essere piú disistimato. Vero è che il disprezzo, anche ingiusto, di chicchessia è sií penoso a tollerare, che veggendosene tocchi, pochi sono sí forti che restino immobili, e non si dieno con vari mezzi, per lo piú inutilissimi, a cercare di liberarsene. Ed è vezzo assai comune degli uomini mediocri, di usare alterigia e disdegno cogl’indifferenti e con chi mostra curarsi di loro, e ad un segno o ad un sospetto che abbiano di noncuranza, divenire umili per non soffrirla, e spesso ricorrere ad atti vili. Ma anche per questa ragione il partito da prendere se alcuno mostra disprezzarti, è di ricambiarlo con segni di altrettanto disprezzo o maggiore: perché, secondo ogni verisimiglianza, tu vedrai l’orgoglio di quello cangiarsi in umiltá. Ed in ogni modo non può mancare che quegli non senta dentro tale offensione, e al tempo medesimo tale stima di te che sieno abbastanza a punirlo."
	},
	"73": {
		"id": 73,
		"categories": ["Disprezzo", "Superbia"],
		"macrocategories": ["Vizi Umani"],
		"numeral": "LXXIII",
		"text": "Come le donne quasi tutte, cosí ancora gli uomini assai comunemente, e piú i piú superbi, si cattivano e si conservano colla non curanza e col disprezzo, ovvero, al bisogno, con dimostrare fintamente di non curarli e di non avere stima di loro. Perché quella stessa superbia onde un numero infinito d’uomini usa alterigia cogli umili e con tutti quelli che gli fanno segno d’onore, rende lui curante e sollecito e bisognoso della stima e degli sguardi di quelli che non lo curano, o che mostrano non badargli. Donde nasce non di rado, anzi spesso, né solamente in amore, una lepida alternativa tra due persone, o l’una o l’altra, con vicenda perpetua, oggi curata e non curante, domani curante e non curata. Anzi si può dire che simile giuoco ed alternativa apparisce in qualche modo, piú o manco, in tutta la societá umana; e che ogni parte della vita è piena di genti che mirate non mirano, che salutate non rispondono, che seguitate fuggono, e che voltando loro le spalle o torcendo il viso, si volgono e s’inchinano e corrono dietro ad altrui."
	},
	"74": {
		"id": 74,
		"categories": ["Disprezzo", "Essere e Apparire"],
		"macrocategories": ["Dualismi", "Vizi Umani"],
		"numeral": "LXXIV",
		"text": "Verso gli uomini grandi, e specialmente verso quelli in cui risplende una straordinaria virilitá, il mondo è come donna. Non gli ammira solo, ma gli ama; perché quella loro forza l’innamora. Spesso, come nelle donne, l’amore verso questi tali è maggiore per conto ed in proporzione del disprezzo che essi mostrano, dei mali trattamenti che fanno, e dello stesso timore che ispirano agli uomini. Cosí Napoleone fu amatissimo dalla Francia, ed oggetto, per dir cosí, di culto ai soldati, che egli chiamò carne da cannone, e trattò come tali. Cosí tanti capitani che fecero degli uomini simile giudizio ed uso, furono carissimi ai loro eserciti in vita, ed oggi nelle storie fanno invaghire di sé i lettori. Anche una sorte di brutalitá e di stravaganza piace non poco in questi tali, come alle donne negli amanti. Però Achille è perfettamente amabile: laddove la bontá di Enea e di Goffredo, e la saviezza di questi medesimi e di Ulisse, generano quasi odio."
	},
	"75": {
		"id": 75,
		"categories": ["Uomo e Donna"],
		"macrocategories": ["Dualismi"],
		"numeral": "LXXV",
		"text": "In piú altri modi la donna è come una figura di quello che è il mondo generalmente: perché la debolezza è proprietá del maggior numero degli uomini; ed essa, verso i pochi forti o di mente o di cuore o di mano, rende le moltitudini tali, quali sogliono essere le femmine verso i maschi. Perciò quasi colle stesse arti si acquistano le donne e il genere umano: con ardire misto di dolcezza, con tollerare le ripulse, con perseverare fermamente e senza vergogna, si viene a capo, come delle donne, cosí dei potenti, dei ricchi, dei piú degli uomini in particolare, delle nazioni e dei secoli. Come colle donne abbattere i rivali e far solitudine dintorno a sé, cosí nel mondo è necessario atterrare gli emuli e i compagni, e farsi via su pei loro corpi: e si abbattono questi e i rivali colle stesse armi; delle quali due sono principalissime, la calunnia e il riso. Colle donne e cogli uomini riesce sempre a nulla, o certo è malissimo fortunato, chi gli ama d’amore non finto e non tepido, e chi antepone gl’interessi loro ai propri. E il mondo è, come le donne, di chi lo seduce, gode di lui, e lo calpesta."
	},
	"76": {
		"id": 76,
		"categories": [],
		"macrocategories": ["Virtù"],
		"numeral": "LXXVI",
		"text": "Nulla è piú raro al mondo, che una persona abitualmente sopportabile."
	},
	"77": {
		"id": 77,
		"categories": ["Sanità"],
		"macrocategories": ["Miserie Umane", "Vizi Umani"],
		"numeral": "LXXVII",
		"text": "La sanitá del corpo è riputata universalmente come ultimo dei beni, e pochi sono nella vita gli atti e le faccende importanti, dove la considerazione della sanitá, se vi ha luogo, non sia posposta a qualunque altra. La cagione può essere in parte, ma non però in tutto, che la vita è principalmente dei sani, i quali, come sempre accade, o disprezzano o non credono poter perdere ciò che posseggono. Per recare un esempio fra mille, diversissime cause fanno e che un luogo è scelto a fondarvi una cittá, e che una cittá cresce di abitatori; ma tra queste cause non si troverá forse mai la salubritá del sito. Per lo contrario non v’è sito in sulla terra tanto insalubre e tristo, nel quale, indótti da qualche opportunitá, gli uomini non si acconcino di buon grado a stare. Spesso un luogo saluberrimo e disabitato è in prossimitá di uno poco sano ed abitatissimo: e si veggono continuamente le popolazioni abbandonare cittá e climi salutari, per concorrere sotto cieli aspri, e in luoghi non di rado malsani, e talora mezzo pestilenti, dove sono invitate da altre comoditá. Londra, Madrid e simili, sono cittá di condizioni pessime alla salute, le quali, per essere capitali, tutto giorno crescono della gente che lascia le abitazioni sanissime delle province. E senza muoversi de’ paesi nostri, in Toscana Livorno, a causa del suo commercio, da indi in qua che fu cominciato a popolare, è cresciuto costantemente d’uomini, e cresce sempre; e in sulle porte di Livorno, Pisa, luogo salutevole, e famoso per aria temperatissima e soave, giá piena di popolo, quando era cittá navigatrice e potente, è ridotta quasi un deserto, e segue perdendo ogni giorno piú."
	},
	"78": {
		"id": 78,
		"categories": ["Allegria"],
		"macrocategories": ["Sentimenti"],
		"numeral": "LXXVIII",
		"text": "Due o piú persone in un luogo pubblico o in un’adunanza qualsivoglia, che stieno ridendo tra loro in modo osservabile, né sappiano gli altri di che, generano in tutti i presenti tale apprensione, che ogni discorso tra questi divien serio, molti ammutoliscono, alcuni si partono, i piú intrepidi si accostano a quelli che ridono, procurando di essere accettati a ridere in compagnia loro. Come se si udissero scoppi di artiglierie vicine, dove fossero genti al buio: tutti n’andrebbero in iscompiglio, non sapendo a chi possano toccare i colpi in caso che l’artiglieria fosse carica a palla. Il ridere concilia stima e rispetto anche dagl’ignoti, tira a sé l’attenzione di tutti i circostanti, e dá fra questi una sorte di superioritá. E se, come accade, tu ti ritrovassi in qualche luogo alle volte o non curato, o trattato con alterigia o scortesemente, tu non hai a far altro che scegliere tra i presenti uno che ti paia a proposito, e con quello ridere franco e aperto e con perseveranza, mostrando piú che puoi che il riso ti venga dal cuore: e se forse vi sono alcuni che ti deridano, ridere con voce piú chiara e con piú costanza che i derisori. Tu devi essere assai sfortunato se, avvedutisi del tuo ridere, i piú orgogliosi e i piú petulanti della compagnia, e quelli che piú torcevano da te il viso, fatta brevissima resistenza, o non si danno alla fuga, o non vengono spontanei a chieder pace, ricercando la tua favella, e forse profferendotisi per amici. Grande tra gli uomini e di gran terrore è la potenza del riso: contro il quale nessuno nella sua coscienza trova sé munito da ogni parte. Chi ha coraggio di ridere, è padrone del mondo, poco altrimenti di chi è preparato a morire."
	},
	"79": {
		"id": 79,
		"categories": ["Uomo e natura", "Gioventù", "Esperienza"],
		"macrocategories": ["Tempo"],
		"numeral": "LXXIX",
		"text": "Il giovane non acquista mai l’arte del vivere, non ha, si può dire, un successo prospero nella societá, e non prova nell’uso di quella alcun piacere, finché dura in lui la veemenza dei desiderii. Piú ch’egli si raffredda, piú diventa abile a trattare gli uomini e sé stesso. La natura, benignamente come suole, ha ordinato che l’uomo non impari a vivere se non a proporzione che le cause di vivere gli s’involano; non sappia le vie di venire a’ suoi fini se non cessato che ha di apprezzarli come felicitá celesti, e quando l’ottenerli non gli può arrecare allegrezza piú che mediocre; non goda se non divenuto incapace di godimenti vivi. Molti si trovano assai giovani di tempo in questo stato ch’io dico; e riescono non di rado bene, perché desiderano leggermente; essendo nei loro animi anticipata da un concorso di esperienza e d’ingegno, l’etá virile. Altri non giungono al detto stato mai nella vita loro; e sono quei pochi in cui la forza de’ sentimenti è sí grande in principio, che per corso d’anni non vien meno: i quali piú che tutti gli altri godrebbero nella vita, se la natura avesse destinata la vita a godere. Questi per lo contrario sono infelicissimi e bambini fino alla morte nell’uso del mondo, che non possono apprendere."
	},
	"80": {
		"id": 80,
		"categories": ["Vecchiaia", "Allegria"],
		"macrocategories": ["Sentimenti", "Tempo"],
		"numeral": "LXXX",
		"text": "Rivedendo in capo di qualche anno una persona ch’io avessi conosciuta giovane, sempre alla prima giunta mi è paruto vedere uno che avesse sofferto qualche grande sventura. L’aspetto della gioia e della confidenza non è proprio che della prima etá: e il sentimento di ciò che si va perdendo, e delle incomoditá corporali che crescono di giorno in giorno, viene generando anche nei piú frivoli o piú di natura allegra, ed anco similmente nei piú felici, un abito di volto ed un portamento, che si chiama grave e che, per rispetto a quello dei giovani e dei fanciulli, veramente è tristo."
	},
	"81": {
		"id": 81,
		"categories": ["Noia", "Illusioni", "Essere e Apparire"],
		"macrocategories": ["Sentimenti", "Conoscenza", "Dualismi"],
		"numeral": "LXXXI",
		"text": "Accade nella conversazione come cogli scrittori: molti de’ quali in principio, trovati nuovi di concetti, e di un color proprio, piacciono grandemente; poi, continuando a leggere, vengono a noia, perché una parte dei loro scritti è imitazione dell’altra. Cosí nel conversare, le persone nuove spesse volte sono pregiate e gradite pei loro modi e pei loro discorsi; e le medesime vengono a noia coll’uso e scadono nella stima: perché gli uomini necessariamente, alcuni piú ed alcuni meno, quando non imitano gli altri, sono imitatori di sé medesimi. Però quelli che viaggiano, specialmente se sono uomini di qualche ingegno e che posseggano l’arte del conversare, facilmente lasciano di sé, nei luoghi da cui passano, un’opinione molto superiore al vero, atteso l’opportunitá che hanno di celare quella che è difetto ordinario degli spiriti, dico la povertá. Poiché quel tanto che essi mettono fuori in una o in poco piú occasioni, parlando principalmente delle materie piú appartenenti a loro, in sulle quali, anche senza usare artifizio, sono condotti dalla cortesia o dalla curiositá degli altri, è creduto, non la loro ricchezza intera, ma una minima parte di quella, e, per dir cosí, moneta da spendere alla giornata, non giá, come è forse il piú delle volte, o tutta la somma, o la maggior parte dei loro danari. E questa credenza riesce stabile, per mancanza di nuove occasioni che la distruggano. Le stesse cause fanno che i viaggiatori similmente dall’altro lato sono soggetti ad errare, giudicando troppo altamente delle persone di qualche capacitá, che ne’ viaggi vengono loro alle mani."
	},
	"82": {
		"id": 82,
		"categories": ["Esperienza", "Immaginazione e Realtà"],
		"macrocategories": ["Tempo", "Dualismi"],
		"numeral": "LXXXII",
		"text": "Nessuno diventa uomo innanzi di aver fatto una grande esperienza di sé, la quale rivelando lui a lui medesimo, e determinando l’opinione sua intorno a sé stesso, determina in qualche modo la fortuna e lo stato suo nella vita. A questa grande esperienza, insino alla quale nessuno nel mondo riesce da molto piú che un fanciullo, il vivere antico porgeva materia infinita e pronta: ma oggi il vivere de’ privati è sí povero di casi, e in universale di tal natura che, per mancamento di occasioni, molta parte degli uomini muore avanti all’esperienza ch’io dico, e però bambina poco altrimenti che non nacque. Agli altri il conoscimento e il possesso di sé medesimi suol venire o da bisogni e infortuni, o da qualche passione grande, cioè forte; e per lo piú dall’amore; quando l’amore è gran passione; cosa che non accade in tutti come l’amare. Ma accaduta che sia, o nel principio della vita, come in alcuni, ovvero piú tardi, e dopo altri amori di minore importanza, come pare che occorra piú spesse volte, certo all’uscire di un amor grande e passionato, l’uomo conosce giá mediocremente i suoi simili, fra i quali gli è convenuto aggirarsi con desiderii intensi, e con bisogni gravi e forse non provati innanzi; conosce ab esperto la natura delle passioni, poiché una di loro che arda, infiamma tutte l’altre; conosce la natura e il temperamento proprio; sa la misura delle proprie facoltá e delle proprie forze; e oramai può far giudiziose e quanto gli convenga sperare o disperare di sé, e, per quello che si può intendere del futuro, qual luogo gli sia destinato nel mondo. In fine la vita a’ suoi occhi ha un aspetto nuovo, giá mutata per lui di cosa udita in veduta e d’immaginata in reale; ed egli si sente in mezzo ad essa, forse non piú felice, ma per dir cosí, piú potente di prima, cioè piú atto a far uso di sé e degli altri."
	},
	"83": {
		"id": 83,
		"categories": ["Immaginazione e Realtà", "Essere e Apparire"],
		"macrocategories": ["Dualismi"],
		"numeral": "LXXXIII",
		"text": "Se quei pochi uomini di valor vero che cercano gloria, conoscessero ad uno ad uno tutti coloro onde è composto quel pubblico dal quale essi con mille estremi patimenti si sforzano di essere stimati, è credibile che si raffredderebbero molto nel loro proposito, e forse che l’abbandonerebbero. Se non che l’animo nostro non si può sottrarre al potere che ha nell’immaginazione il numero degli uomini: e si vede infinite volte che noi apprezziamo, anzi rispettiamo, non dico una moltitudine, ma dieci persone adunate in una stanza, ognuna delle quali da sé reputiamo di nessun conto."
	},
	"84": {
		"id": 84,
		"categories": ["Essere e Apparire"],
		"macrocategories": ["Miserie Umane", "Dualismi"],
		"numeral": "LXXXIV",
		"text": "Gesú Cristo fu il primo che distintamente additò agli uomini quel lodatore e precettore di tutte le virtú finte, detrattore e persecutore di tutte le vere; quell’avversario d’ogni grandezza intrinseca e veramente propria dell’uomo; derisore d’ogni sentimento alto, se non lo crede falso, d’ogni affetto dolce, se lo crede intimo; quello schiavo dei forti, tiranno dei deboli, odiatore degl’infelici; il quale esso Gesú Cristo dinotò col nome di mondo, che gli dura in tutte le lingue cólte insino al presente. Questa idea generale, che è di tanta veritá, e che poscia è stata e sará sempre di tanto uso, non credo che avanti quel tempo fosse nata ad altri, né mi ricordo che si trovi, intendo dire sotto una voce unica o sotto una forma precisa, in alcun filosofo gentile. Forse perché avanti quel tempo la viltá e la frode non fossero affatto adulte, e la civiltá non fosse giunta a quel luogo dove gran parte dell’esser suo si confonde con quello della corruzione. Tale in somma quale ho detto di sopra, e quale fu significato da Gesú Cristo, è l’uomo che chiamiamo civile: cioè quell’uomo che la ragione e l’ingegno non rivelano, che i libri e gli educatori annunziano, che la natura costantemente reputa favoloso, e che sola l’esperienza della vita fa conoscere, e creder vero. E notisi come quell’idea che ho detto, quantunque generale, si trovi convenire in ogni sua parte a innumerabili individui."
	},
	"85": {
		"id": 85,
		"categories": [],
		"macrocategories": ["Tempo"],
		"numeral": "LXXXV",
		"text": "Negli scrittori pagani la generalitá degli uomini civili, che noi chiamiamo societá o mondo, non si trova mai considerata né mostrata risolutamente come nemica della virtú, né come certa corruttrice d’ogni buona indole, e d’ogni animo bene avviato. Il mondo nemico del bene, è un concetto, quanto celebre nel Vangelo, e negli scrittori moderni, anche profani, tanto o poco meno sconosciuto agli antichi. E questo non fará maraviglia a chi considererá un fatto assai manifesto e semplice, il quale può servire di specchio a ciascuno che voglia paragonare in materia morale gli stati antichi ai moderni: e ciò è che laddove gli educatori moderni temono il pubblico, gli antichi lo cercavano; e dove i moderni fanno dell’oscuritá domestica, della segregazione e del ritiro, uno schermo ai giovani contro la pestilenza dei costumi mondani, gli antichi traevano la gioventú, anche a forza, dalla solitudine, ed esponevano la sua educazione e la sua vita agli occhi del mondo, e il mondo agli occhi suoi, riputando l’esempio atto piú ad ammaestrarla che a corromperla."
	},
	"86": {
		"id": 86,
		"categories": ["Modestia"],
		"macrocategories": ["Virtù"],
		"numeral": "LXXXVI",
		"text": "Il piú certo modo di celare agli altri i confini del proprio sapere, è di non trapassarli."
	},
	"87": {
		"id": 87,
		"categories": [],
		"macrocategories": ["Sentimenti"],
		"numeral": "LXXXVII",
		"text": "Chi viaggia molto, ha questo vantaggio dagli altri, che i soggetti delle sue rimembranze presto divengono remoti; di maniera che esse acquistano in breve quel vago e quel poetico, che negli altri non è dato loro se non dal tempo. Chi non ha viaggiato punto ha questo svantaggio, che tutte le sue rimembranze sono di cose in qualche parte presenti, poiché presenti sono i luoghi ai quali ogni sua memoria si riferisce."
	},
	"88": {
		"id": 88,
		"categories": [],
		"macrocategories": ["Virtù"],
		"numeral": "LXXXVIII",
		"text": "Avviene non di rado che gli uomini vani e pieni del concetto di sé medesimi, in cambio d’essere egoisti e d’animo duro, come parrebbe verisimile, sono dolci, benevoli, buoni compagni, ed anche buoni amici e servigievoli molto. Come si credono ammirati da tutti, cosí ragionevolmente amano i loro creduti ammiratori, e gli aiutano dove possono, anche perché giudicano ciò conveniente a quella maggioranza della quale stimano che la sorte gli abbia favoriti. Conversano volentieri, perché credono il mondo pieno del loro nome; ed usano modi umani, lodandosi internamente della loro affabilitá, e di sapere adattare la loro grandezza ad accomunarsi ai piccoli. Ed ho notato che crescendo nell’opinione di sé medesimi, crescono altrettanto in benignitá. Finalmente la certezza che hanno della propria importanza, e del consenso del genere umano in confessarla, toglie dai loro costumi ogni asprezza, perché niuno che sia contento di sé stesso e degli uomini, è di costumi aspri; e genera in loro tale tranquillitá, che alcune volte prendono insino aspetto di persone modeste."
	},
	"89": {
		"id": 89,
		"categories": ["Intolleranze"],
		"macrocategories": [],
		"numeral": "LXXXIX",
		"text": "Chi comunica poco cogli uomini, rade volte è misantropo. Veri misantropi non si trovano nella solitudine, ma nel mondo: perché l’uso pratico della vita, e non giá la filosofia, è quello che fa odiare gli uomini. E se uno che sia tale, si ritira dalla societá, perde nel ritiro la misantropia."
	},
	"90": {
		"id": 90,
		"categories": ["Presunzione"],
		"macrocategories": ["Vizi Umani"],
		"numeral": "XC",
		"text": "Io conobbi giá un bambino il quale ogni volta che dalla madre era contrariato in qualche cosa, diceva: ‛Ah, ho inteso, ho inteso: la mamma è cattiva .’ Non con altra logica discorre intorno ai prossimi la maggior parte degli uomini, benché non esprima il suo discorso con altrettanta semplicitá."
	},
	"91": {
		"id": 91,
		"categories": ["Essere e Apparire", "Denaro"],
		"macrocategories": ["Virtù", "Miserie Umane", "Dualismi"],
		"numeral": "XCI",
		"text": "Chi t’introduce a qualcuno, se vuole che la raccomandazione abbia effetto, lasci da canto quelli che sono tuoi pregi piú reali e piú propri, e dica i piú estrinseci e piú appartenenti alla fortuna. Se tu sei grande e potente nel mondo, dica grande e potente; se ricco, dica ricco; se non altroché nobile, dica nobile: non dica magnanimo, né virtuoso, né costumato, né amorevole, né altre cose simili, se non per giunta, ancorché siano vere ed in grado insigne. E se tu fossi letterato, e come tale fossi celebre in qualche parte, non dica dotto, né profondo, né grande ingegno, né sommo; ma dica celebre; perché, come ho detto altrove, la fortuna è fortunata al mondo, e non il valore."
	},
	"92": {
		"id": 92,
		"categories": ["Bontà", "Popolarità"],
		"macrocategories": ["Virtù", "Miserie Umane"],
		"numeral": "XCII",
		"text": "Dice Giangiacomo Rousseau che la vera cortesia de’ modi consiste in un abito di mostrarsi benevolo. Questa cortesia forse ti preserva dall’odio, ma non ti acquista amore, se non di quei pochissimi ai quali l’altrui benevolenza è stimolo a corrispondere. Chi vuole, per quanto possono le maniere, farsi gli uomini amici, anzi amanti, dimostri di stimarli. Come il disprezzo offende e spiace piú che l’odio, cosí la stima è piú dolce che la benevolenza; e generalmente gli uomini hanno maggior cura, o certo maggior desiderio, d’essere pregiati che amati. Le dimostrazioni di stima, vere o false , ottengono gratitudine quasi sempre: e molti che non alzerebbero il dito in servigio di chi gli ama veramente, si gitteranno ad ardere per chi fará vista di apprezzarli. Tali dimostrazioni sono ancora potentissime a riconciliare gli offesi, perché pare che la natura non ci consenta di avere in odio una persona che dica di stimarci. Laddove, non solo è possibile, ma veggiamo spessissime volte gli uomini odiare e fuggire chi gli ama, anzi chi li benefica. Che se l’arte di cattivare gli animi nella conversazione consiste in fare che gli altri si partano da noi piú contenti di sé medesimi che non vennero, è chiaro che i segni di stima saranno piú valevoli ad acquistare gli uomini, che quelli di benevolenza. E quanto meno la stima sará dovuta, piú sará efficace il dimostrarla. Coloro che hanno l’abito della gentilezza ch’io dico, sono poco meno che corteggiati in ogni luogo dove si trovano; correndo a gara gli uomini, come volano le mosche al mele, a quella dolcezza del credere di vedersi stimati. E per lo piú questi tali sono lodatissimi: perché dalle lodi che essi, conversando, porgono a ciascuno, nasce un gran concento delle lodi che tutti danno a loro, parte per riconoscenza, e parte perché è dell’interesse nostro che siano lodati e stimati quelli che ci stimano. In tal maniera gli uomini senza avvedersene, e ciascuno forse contro la volontá sua, mediante il loro accordo in celebrare queste tali persone, le innalzano nella societá molto di sopra a sé medesimi, ai quali esse continuamente accennano di tenersi inferiori."
	},
	"93": {
		"id": 93,
		"categories": ["Parlare Troppo", "Illusioni", "Immaginazione e Realtà"],
		"macrocategories": ["Conoscenza", "Dualismi"],
		"numeral": "XCIII",
		"text": "Molti, anzi quasi tutti gli uomini che da sé medesimi e dai conoscenti si credono stimati nella societá, non hanno altra stima che quella di una particolar compagnia, o di una classe, o di una qualitá di persone, alla quale appartengono e nella quale vivono. L’uomo di lettere, che si crede famoso e rispettato nel mondo, si trova o lasciato da un canto o schernito ogni volta che si abbatte in compagnie di genti frivole, del qual genere sono tre quarti del mondo. Il giovane galante, festeggiato dalle donne e dai pari suoi, resta negletto e confuso nella societá degli uomini d’affari. Il cortigiano, che i suoi compagni e i dipendenti colmeranno di cerimonie, sará mostrato con riso o fuggito dalle persone di bel tempo. Conchiudo che, a parlar proprio, l’uomo non può sperare, e quindi non dèe voler conseguire la stima, come si dice, della societá, ma di qualche numero di persone; e dagli altri, contentarsi di essere, quando ignorato affatto, e quando, piú o meno, disprezzato; poiché questa sorte non si può schivare."
	},
	"94": {
		"id": 94,
		"categories": [],
		"macrocategories": ["Vizi Umani"],
		"numeral": "XCIV",
		"text": "Chi non è mai uscito di luoghi piccoli, dove regnano piccole ambizioni ed avarizia volgare, con un odio intenso di ciascuno contro ciascuno, come ha per favola i grandi vizi, cosí le sincere e solide virtú sociali. E nel particolare dell’amicizia, la crede cosa appartenente ai poemi ed alle storie, non alla vita. E s’inganna. Non dico Piladi o Piritoi, ma buoni amici e cordiali, si trovano veramente nel mondo, e non sono rari. I servigi che si possono aspettare e richiedere da tali amici, dico da quelli che dá veramente il mondo, sono o di parole, che spesso riescono utilissime, o anco di fatti qualche volta: di roba, troppo di rado; e l’uomo savio e prudente non ne dèe richiedere di sí fatti. Piú presto si trova chi per un estraneo metta a pericolo la vita, che uno che, non dico spenda, ma rischi per l’amico uno scudo."
	},
	"95": {
		"id": 95,
		"categories": ["Denaro", "Immaginazione e Realtà"],
		"macrocategories": ["Miserie Umane", "Dualismi"],
		"numeral": "XCV",
		"text": "Né sono gli uomini in ciò senza qualche scusa: perché raro è chi veramente abbia piú di quello che gli bisogna; dipendendo i bisogni in modo quasi principale dalle assuefazioni, ed essendo per lo piú proporzionate alle ricchezze le spese, e molte volte maggiori. E quei pochi che accumulano senza spendere, hanno questo bisogno di accumulare; o per loro disegni, o per necessitá future o temute. Né vale che questo o quel bisogno sia immaginario; perché troppo poche sono le cose della vita, che non consistano o del tutto o per gran parte nell’immaginazione."
	},
	"96": {
		"id": 96,
		"categories": ["Onestà"],
		"macrocategories": [],
		"numeral": "XCVI",
		"text": "L’uomo onesto, coll’andar degli anni, facilmente diviene insensibile alla lode e all’onore, ma non mai, credo, al biasimo né al disprezzo. Anzi la lode e la stima di molte persone egregie non compenseranno il dolore che gli verrá da un motto o da un segno di noncuranza di qualche uomo da nulla. Forse ai ribaldi avviene al contrario; che, per essere usati al biasimo, e non usati alla lode vera, a quello saranno insensibili, a questa no, se mai per caso ne tocca loro qualche saggio."
	},
	"97": {
		"id": 97,
		"categories": ["Essere e Apparire", "Gioventù", "Vecchiaia"],
		"macrocategories": ["Tempo", "Dualismi"],
		"numeral": "XCVII",
		"text": "Ha sembianza di paradosso, ma coll’esperienza della vita si conosce essere verissimo, che quegli uomini che i francesi chiamano originali, non solamente non sono rari, ma sono tanto comuni che sto per dire che la cosa piú rara nella societá è di trovare un uomo che veramente non sia, come si dice, un originale. Né parlo giá di piccole differenze da uomo a uomo: parlo di qualitá e di modi che uno avrá propri, e che agli altri riusciranno strani, bizzarri, assurdi: e dico che rade volte ti avverrá di usare lungamente con una persona anche civilissima, che tu non iscuopra in lei e ne’ suoi modi piú d’una stranezza o assurditá o bizzarria tale, che ti fará maravigliare. A questa scoperta arriverai piú presto in altri che nei francesi, piú presto forse negli uomini maturi e vecchi che ne’ giovani, i quali molte volte pongono la loro ambizione nel rendersi conformi agli altri, ed ancora, se sono bene educati, sogliono fare piú forza a sé stessi. Ma piú presto o piú tardi, scoprirai questa cosa alla fine nella maggior parte di coloro coi quali praticherai. Tanto la natura è varia: e tanto è impossibile alla civiltá, la quale tende ad uniformare gli uomini, di vincere in somma la natura."
	},
	"98": {
		"id": 98,
		"categories": ["Malvagità"],
		"macrocategories": ["Vizi Umani"],
		"numeral": "XCVIII",
		"text": "Simile alla soprascritta osservazione è la seguente, che ognuno che abbia o che abbia avuto alquanto a fare cogli uomini, ripensando un poco, si ricorderá di essere stato non molte ma moltissime volte spettatore, e forse parte, di scene, per dir cosí, reali, non differenti in nessuna maniera da quelle che vedute ne’ teatri, o lette ne’ libri delle commedie o de’ romanzi, sono credute finte di lá dal naturale per ragioni d’arte. La qual cosa non significa altro, se non che la malvagitá, la sciocchezza, i vizi d’ogni sorte, e le qualitá e le azioni ridicole degli uomini, sono molto piú solite che non crediamo, e che forse non è credibile, a passare quei segni che stimiamo ordinari, ed oltre ai quali supponghiamo che sia l’eccessivo."
	},
	"99": {
		"id": 99,
		"categories": ["Essere e Apparire"],
		"macrocategories": ["Dualismi"],
		"numeral": "XCIX",
		"text": "Le persone non sono ridicole se non quando vogliono parere o essere ciò che non sono. Il povero, l’ignorante, il rustico, il malato, il vecchio, non sono mai ridicoli mentre si contentano di parer tali, e si tengono nei limiti voluti da queste loro qualitá, ma si bene quando il vecchio vuol parer giovane, il malato sano, il povero ricco, l’ignorante vuol fare dell’istruito, il rustico del cittadino. Gli stessi difetti corporali, per gravi che fossero, non desterebbero che un riso passeggero, se l’uomo non si sforzasse di nasconderli, cioè non volesse parere di non averli, che è come dire diverso da quel ch’egli è. Chi osserverá bene, vedrá che i nostri difetti o svantaggi non sono ridicoli essi, ma lo studio che noi ponghiamo per occultarli, e il voler fare come se non li avessimo. Quelli che per farsi piú amabili affettano un carattere morale diverso dal proprio, errano di gran lunga. Lo sforzo che dopo breve tempo non è possibile a sostenere, che non divenga palese, e l’opposizione del carattere finto al vero, il quale da indi innanzi traspare di continuo, rendono la persona molto piú disamabile e piú spiacevole ch’ella non sarebbe dimostrando francamente e costantemente l’esser suo. Qualunque carattere piú infelice, ha qualche parte non brutta, la quale, per esser vera, mettendola fuori opportunamente, piacerá molto piú, che ogni piú bella qualitá falsa. E generalmente, il voler essere ciò che non siamo, guasta ogni cosa al mondo: e non per altra causa riesce insopportabile una quantitá di persone che sarebbero amabilissime solo che si contentassero dell’esser loro. Né persone solamente, ma compagnie, anzi popolazioni intere: ed io conosco diverse cittá di provincia còlte e floride, che sarebbero luoghi assai grati ad abitarvi, se non fosse un’imitazione stomachevole che vi si fa delle capitali, cioè un voler essere, per quanto è in loro, piuttosto cittá capitali che di provincia."
	},
	"100": {
		"id": 100,
		"categories": ["Essere e Apparire", "Gioventù", "Ingiurie", "Prepotenza"],
		"macrocategories": ["Vizi Umani", "Miserie Umane", "Tempo", "Dualismi"],
		"numeral": "C",
		"text": "Tornando ai difetti o svantaggi che alcuno può avere, non nego che molte volte il mondo non sia come quei giudici ai quali per legge è vietato di condannare il reo, quantunque convinto, se da lui medesimo non si ha confessione espressa del delitto. E veramente non per ciò che l’occultare con istudio manifesto i propri difetti è cosa ridicola, io loderei che si confessassero spontaneamente, e meno ancora che alcuno desse troppo ad intendere di tenersi a causa di quelli inferiore agli altri. La qual cosa non sarebbe che un condannare sé stesso con quella sentenza finale, che il mondo, finché tu porterai la testa levata, non verrá mai a capo di profferire. In questa specie di lotta di ciascuno contro tutti, e di tutti contro ciascuno, nella quale, se vogliamo chiamare le cose coi loro nomi, consiste la vita sociale; procurando ognuno di abbattere il compagno per porvi su i piedi, ha gran torto chi si prostra, e ancora chi s’incurva, e ancora chi piega il capo spontaneamente: perché fuori d’ogni dubbio  gli sará subito montato addosso o dato in sul collo dai vicini, senza né cortesia né misericordia nessuna al mondo. Questo errore commettono i giovani quasi sempre, e maggiormente quanto sono d’indole piú gentile: dico di confessare a ogni poco, senza necessitá e fuor di luogo, i loro svantaggi e infortuni; movendosi parte per quella franchezza che è propria della loro etá, per la quale odiano la dissimulazione, e provano compiacenza nell’affermare, anche contro sé stessi, il vero; parte perché, come sono essi generosi, cosí credono con questi modi ottener perdono e grazia dal mondo alle loro sventure. E tanto erra dalla veritá delle cose umane quella etá d’oro della vita, che anche fanno mostra dell’infelicitá, pensandosi che questa li renda amabili, ed acquisti loro gli animi. Né, a dir vero, è altro che ragionevolissimo che cosí pensino, e che solo una lunga e costante esperienza propria persuada a spiriti gentili che il mondo perdona piú facilmente ogni cosa che la sventura; che non l’infelicitá, ma la fortuna è fortunata, e che però non di quella, ma di questa sempre, anche a dispetto del vero, per quanto è possibile, s’ha a far mostra; che la confessione de’ propri mali non cagiona pietá ma piacere, non contrista ma rallegra, non i nemici solamente ma ognuno che l’ode, perché è quasi un’attestazione d’inferioritá propria, e d’altrui superioritá; e che non potendo l’uomo sulla terra confidare in altro che nelle sue forze, nulla mai non dèe cedere né ritrarsi indietro un passo volontariamente, e molto meno rendersi a discrezione, ma resistere difendendosi fino all’estremo, e combattere con isforzo ostinato per ritenere o per acquistare, se può, anche ad onta della fortuna, quello che mai non gli verrá impetrato da generositá de’ prossimi né da umanitá. Io per me credo che nessuno debba sofferire né anche d’essere chiamato in sua presenza infelice né sventurato: i quali nomi quasi in tutte le lingue furono e sono sinonimi di ribaldo, forse per antiche superstizioni, quasi l’infelicitá sia piena di scelleraggini; ma certo in tutte le lingue sono e saranno eternamente oltraggiosi per questo, che chi li proferisce, qualunque intenzione abbia, sente che con quelli innalza sé ed abbassa il compagno; e la stessa cosa è sentita da chi ode."
	},
	"101": {
		"id": 101,
		"categories": [],
		"macrocategories": ["Vizi Umani"],
		"numeral": "CI",
		"text": "Confessando i propri mali, quantunque palesi, l’uomo nuoce molte volte ancora alla stima, e quindi all’affetto, che gli portano i suoi piú cari: tanto è necessario che ognuno con braccio forte sostenga sé medesimo, e che in qualunque stato, e a dispetto di qualunque infortunio, mostrando di sé una stima ferma e sicura, dia esempio di stimarlo agli altri, e quasi li costringa colla sua propria autoritá. Perché se l’estimazione di un uomo non comincia da esso, difficilmente comincerá ella altronde: e se non ha saldissimo fondamento in lui, difficilmente stará in piedi. La societá degli uomini è simile ai fluidi; ogni molecola dei quali, o globetto, premendo fortemente i vicini di sotto e di sopra e da tutti i lati, e per mezzo di quelli i lontani, ed essendo ripremuto nella stessa guisa, se in qualche posto il resistere e il risospingere diventa minore, non passa un attimo, che concorrendo verso colá a furia tutta la mole del fluido, quel posto è occupato da globetti nuovi."
	},
	"102": {
		"id": 102,
		"categories": ["Gioventù", "Malinconia"],
		"macrocategories": ["Sentimenti", "Tempo"],
		"numeral": "CII",
		"text": "Gli anni della fanciullezza sono, nella memoria di ciascheduno, quasi i tempi favolosi della sua vita; come, nella memoria delle nazioni, i tempi favolosi sono quelli della fanciullezza delle medesime."
	},
	"103": {
		"id": 103,
		"categories": ["Illusioni"],
		"macrocategories": ["Conoscenza"],
		"numeral": "CIII",
		"text": "Le lodi date a noi, hanno forza di rendere stimabili al nostro giudizio materie e facoltá da noi prima vilipese, ogni volta che ci avvenga di essere lodati in alcuna di cosí fatte."
	},
	"104": {
		"id": 104,
		"categories": ["Educazione", "Gioventù", "Vecchiaia"],
		"macrocategories": ["Conoscenza", "Tempo"],
		"numeral": "CIV",
		"text": "L’educazione che ricevono, specialmente in Italia, quelli che sono educati , è un formale tradimento ordinato dalia debolezza contro la forza, dalla vecchiezza contro la gioventú. I vecchi vengono a dire ai giovani: ‛fuggite i piaceri propri della vostra etá, perché tutti sono pericolosi e contrari ai buoni costumi, e perché noi che ne abbiamo presi quanti piú abbiamo potuto, e che ancora, se potessimo, ne prenderemmo altrettanti, non ci siamo piú atti, a causa degli anni. Non vi curate di vivere oggi; ma siate ubbidienti, sofferite, e affaticatevi quanto piú sapete, per vivere quando non sarete piú a tempo. Saviezza e onestá vogliono che il giovane si astenga quanto è possibile dal far uso della gioventú, eccetto per superare gli altri nelle fatiche. Della vostra sorte e di ogni cosa importante, lasciate la cura a noi, che indirizzeremo il tutto all’utile nostro. Tutto il contrario di queste cose ha fatto ognuno di noi alla vostra etá, e ritornerebbe a fare se ringiovanisse: ma voi guardate alle nostre parole, e non ai nostri fatti passati, né alle nostre intenzioni. Cosí facendo, credete a noi, conoscenti ed esperti delle cose umane, che voi sarete felici’. Io non so che cosa sia inganno e fraude se non è il promettere felicitá agl’inesperti sotto tali condizioni. L’interesse della tranquillitá comune, domestica e pubblica, è contrario ai piaceri ed alle imprese dei giovani; e perciò anche l’educazione buona, o cosí chiamata, consiste in gran parte nell’ingannare gli allievi, acciocché pospongano il comodo proprio all’altrui. Ma senza questo, i vecchi tendono naturalmente a distruggere, per quanto è in loro, e a cancellare dalla vita umana la gioventú, lo spettacolo della quale abborrono. In tutti i tempi la vecchiaia fu congiurata contro la giovinezza, perché in tutti i tempi fu propria degli uomini la viltá di condannare e perseguitare in altri quei beni che essi piú desidererebbero a sé medesimi. Ma però non lascia d’esser notabile che, tra gli educatori, i quali, se mai persona al mondo, fanno professione di cercare il bene dei prossimi, si trovino tanti che cerchino di privare i loro allievi del maggior bene della vita, che è la giovinezza. Piú notabile è, che mai padre né madre, non che altro istitutore, non sentí rimordere la coscienza di dare ai figliuoli un’educazione che muove da un principio cosí maligno. La qual cosa farebbe piú maraviglia, se giá lungamente, per altre cause, il procurare l’abolizione della gioventú, non fosse stata creduta opera meritoria. Frutto di tale cultura malefica, o intenta al profitto del cultore con rovina della pianta, si è, o che gli alunni, vissuti da vecchi nell’etá florida, si rendono ridicoli e infelici in vecchiezza, volendo vivere da giovani; ovvero, come accade piú spesso, che la natura vince, e che i giovani vivendo da giovani in dispetto dell’educazione, si fanno ribelli agli educatori, i quali, se avessero favorito l’uso e il godimento delle loro facoltá giovanili, avrebbero potuto regolarlo, mediante la confidenza degli allievi, che non avrebbero mai perduta."
	},
	"105": {
		"id": 105,
		"categories": ["Inganno"],
		"macrocategories": ["Miserie Umane"],
		"numeral": "CV",
		"text": "L’astuzia, la quale appartiene all’ingegno, è usata moltissime volte per supplire la scarsitá di esso ingegno, e per vincere maggior copia del medesimo in altri."
	},
	"106": {
		"id": 106,
		"categories": ["Ipocrisia"],
		"macrocategories": ["Vizi Umani"],
		"numeral": "CVI",
		"text": "Il mondo a quelle cose che altrimenti gli converrebbe ammirare ride; e biasima, come la volpe d’Esopo, quelle che invidia. Una gran passione d’amore, con grandi consolazioni di grandi travagli, è invidiata universalmente; e perciò biasimata con piú calore. Una consuetudine generosa, un’azione eroica, dovrebb’essere ammirata: ma gli uomini se ammirassero, specialmente negli uguali, si crederebbero umiliati; e perciò, in cambio d’ammirare, ridono. Questa cosa va tanto oltre, che nella vita comune è necessario dissimulare con piú diligenza la nobiltá dell’operare, che la viltá: perché la viltá è di tutti, e però almeno è perdonata; la nobiltá è contro l’usanza, e pare che indichi presunzione, o che da sé richiegga lode; la quale il pubblico, e massime i conoscenti, non amano di dare con sinceritá."
	},
	"107": {
		"id": 107,
		"categories": ["Parlare Troppo", "Gioventù"],
		"macrocategories": ["Miserie Umane", "Tempo"],
		"numeral": "CVII",
		"text": "Molte scempiataggini si dicono in compagnia per voglia di favellare. Ma il giovane che ha qualche stima di sé medesimo, quando da principio entra nel mondo, facilmente erra in altro modo: e questo è, che per parlare aspetta che gli occorrano da dir cose straordinarie di bellezza o d’importanza. Cosí, aspettando, accade che non parla mai. La piú sensata conversazione del mondo, e la piú spiritosa, si compone per la massima parte di detti e discorsi frivoli o triti, i quali in ogni modo servono all’intento di passare il tempo parlando. Ed è necessario che ciascuno si risolva a dir cose la piú parte comuni, per dirne di non comuni solo alcune volte."
	},
	"108": {
		"id": 108,
		"categories": ["Gioventù"],
		"macrocategories": ["Tempo"],
		"numeral": "CVIII",
		"text": "Grande studio degli uomini finché sono immaturi, è di parere uomini fatti, e poiché sono tali, di parere immaturi. Oliviero Goldsmith, l’autore del romanzo The Vicar of Wakefield, giunto all’etá di quarant’anni, tolse dal suo indirizzo il titolo di dottore, divenutagli odiosa in quel tempo tale dimostrazione di gravitá, che gli era stata cara nei primi anni."
	},
	"109": {
		"id": 109,
		"categories": ["Malvagità"],
		"macrocategories": ["Vizi Umani"],
		"numeral": "CIX",
		"text": "L’uomo è quasi sempre tanto malvagio quanto gli bisogna. Se si conduce dirittamente, si può giudicare che la malvagitá non gli è necessaria. Ho visto persone di costumi dolcissimi, innocentissimi, commettere azioni delle piú atroci, per fuggire qualche danno grave, non evitabile in altra guisa."
	},
	"110": {
		"id": 110,
		"categories": ["Educazione"],
		"macrocategories": ["Conoscenza"],
		"numeral": "CX",
		"text": "È curioso a vedere che quasi tutti gli uomini che vagliono molto, hanno le maniere semplici; e che quasi sempre le maniere semplici sono prese per indizio di poco valore."
	},
	"111": {
		"id": 111,
		"categories": ["Modestia"],
		"macrocategories": ["Virtù"],
		"numeral": "CXI",
		"text": "Un abito silenzioso nella conversazione, allora piace ed è lodato, quando si conosce che la persona che tace ha quanto si richiede e ardimento e attitudine a parlare."
	}
}
